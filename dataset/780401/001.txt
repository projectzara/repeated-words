   نگاهي به نمايش "گزارش به آكادمي "در دو اجرا اشاره:  نمايشنامه يك نفره تك پرده اي با عنوان، "گزارش به  آكادمي"، اثر" فرانتس كافكا" در جشنواره فجر سال گذشته  توسط گروه "روهر" به كارگرداني "روبرتو چولي "در تهران  به اجرا درآمد. اكنون اجراي ديگري از همين متن در سالن  چهارسوي تئاتر شهر توسط مائده طهماسبي در حال اجراست.  مطلبي كه در پي مي آيد، نگاه دوگانه اي به شكل اين دو اجرا است.  از مهمترين مسائلي كه در مورد شكل اجراي هر متني وجود دارد توجه به مقتضيات اجتماعي محل اجراست. به ويژه اگر متن به نوعي به مسائل انديشگي و جامعه شناختي انسان  مربوط باشد. شايد آنچه كه مدنظر كافكا بوده، ارائه يك  نمايشنامه به عنوان يك نوع ادبي خاص نبوده است بلكه  قصه اي است كه به صورت مونولوگ مي تواند قابليت روي صحنه  آمدن را داشته باشد. در واقع كافكا منتظر فرصتي است كه  درد تاريخي بشر را در شكل فلسفي - روانشناختي خودش به  شكلي توهين آميز نسبت به مخاطب بيان كند.  در حقيقت براي اجراي متنهايي كه بيش از مايه هاي تئاتري،  حرف گفتني در متن وجود دارد، اين امكان پيش مي آيد كه  كدام شيوه براي اجرا مناسبتر است تا قسمت خاصي از متن  از عمق به بيرون كشيده شود تا تماشاگر بتواند به آن جنبه  بيشتر توجه كند.  الف- "گزارش به آكادمي "به كارگرداني مائده طهماسبي:  شيوه اي كه آئيش در بازيگري و طهماسبي در كارگرداني به  دنبال آن مي روند توجه به بخش فلسفه تاريخي انسان گم شده  است انساني كه نمي داند چگونه معناي آزادي را براي خودش  تعبير كند و مرتب به دنبال راه گريزي است تا از معناي  زندگي چيزي سردر بياورد. در بازيگري از شكل غيررئاليستي  و در كارگرداني از شيوه رئاليزم كامل استفاده مي شود كه  البته كاملا" آميخته با جنبه هاي روانشناختي ذاتي  بازيگري است كه در واقع بازيگر تلاش مي كند تا هم ميمون  باشد و هم انسان. نوع و شيوه بيان، حركات دست و قوز خاصي  كه براي خودش انتخاب كرده است همه به اجرايي نفس گير تبديل مي شود و تماشاگر هر لحظه منتظر اتفاقي خاص  مي ماند كه شايد در اين طراحي صحنه استليزه روي او اتفاق  بيفتد. انگار واقعا" تماشاگر آمده تا يك ميمون آدم شده  را در يك آكادمي تحقيقاتي ببيند و منتظر باشد كه او برايش آزادي را معنا كند و خودش احساس تنفر نسبت به همسر و زندگي اش مي كند. "آئيش "سعي مي كند سخنراني طبيعي خود را به انجام برساند و در اين راه از حالتهاي چشم و لكنتهاي زباني، بيشترين استفاده را مي كند تا تماشاگر بدون درنظر گرفتن جنبه هاي مختلف كارگرداني يك تئاتر در حقيقت متكي بر اجراي بازيگر در صحنه بتواند به آرمانها و حرفهاي ثقيل كافكا و تعبير او از انسان گيج از آزادي  نزديك شود.  ب- اجرا توسط گروه آلماني: آنچه براي "روبرتو چولي " اهميت بيشتري دارد اجراي دقيق متن و تعهد به اجراي  جزئيات كافكا به شكل خام و واقعي آن نيست. او با استفاده  از طراحي صحنه خاص و موسيقي راك و سنگين خاصي كه در صحنه  استفاده مي كند با استفاده از يك بازيگر ترك - كرد به  فضاي گرايشات نژادپرستي مردم آلمان نزديك مي شود و سعي  مي كند در فضاي سياسي - اجتماعي آلمان بر صحنه برود. اين  بار به جاي يك ميمون نما يك بازيگر خود را ميمون معرفي  مي كند و با شيوه بازي غلو شده و عصبيت هاي خاص اعتياد به الكل و مواد مخدر، انسان مسخ شده و در عين حال زير فشار قشر محروم آلمان را نشان مي دهد كه گرفتار بحران  نژادپرستي است و سر به عصيان دارد. اما ويژگي ممتاز و خاصي كه "چولي "براي نمايش خود اتخاذ مي كند، استفاده از اجراي متن به صورت دقيقا" اجراست يعني بازيگر هرچه از گذشته بازگو مي كند به اجرا در بياورد و ما متن را در اجرا بيشتر مي بينيم تا بشنويم و اين از جنبه بعدي  مي تواند داراي اين برتري بالا باشد كه خستگي تماشاگر از يك متن تك نفره مي تواند با يك اجراي ديناميك تر و پوياتر از جنبه زيبايي شناختي تصويري اثر، جلوه هاي بهتر و جذابتري براي تماشاگر عام هم داشته باشد كه در اجراي  " آئيش "ما با كمبود اين خاصيت و نوعي اعتقاد به مخاطب خاص روبرو هستيم. البته اگر اين ايراد به حساب بيايد!  روزبه حسيني 
