 * طرح اصلاحيه قانون مطبوعات محدود كننده آزادي مطبوعات  است * هدف اين طرح، اصلاح قانون مطبوعات نيست، بلكه  دگرگوني قانون مطبوعات را در نظر دارد گروه اجتماعي: سيدعطاءالله مهاجراني سخنگوي دولت و وزير فرهنگ وارشاد اسلامي با بيان موضع دولت در مورد طرح  اصلاح قانون مطبوعات گفت: طرح ارائه شده محدود كننده  آزادي مطبوعات است و دولت با آن مخالف است. مهاجراني كه  ديروز در جمع خبرنگاران داخلي و خارجي سخن مي گفت افزود:  در جلسه گذشته هيات دولت در مورد اين طرح صحبت شد و دولت  اعتقاد دارد اين طرح موجب ايجاد ابهام بيشتر در قانون  مطبوعات مي شود و اطلاع مردم را از آنچه در كشور مي گذرد محدود مي كند. وي افزود: اطلاع رساني روشن، روان و به  هنگام وظيفه مطبوعات  است كه اين كار را مطبوعات به خوبي انجام مي دهند البته  در موارد معدودي هم سوءاستفاده از آزادي شده است اما نمي توان به دليل سوءاستفاده آزادي را محدود كرد، از دين  هم در طول تاريخ سوءاستفاده هاي فراواني شده است اما آيا به دليل اين سوءاستفاده ها بايد دين را محدود كرد؟ سخنگوي دولت با اشاره به قانون فعلي مطبوعات گفت: اين  قانون در سال 63 به مجلس رفت و در آن حالت جنگي قانوني  تصويب شد كه در جهت توسعه آزادي مطبوعات بودو صلاح نيست  كه در دوره پنجم مجلس كه جامعه آن شرايط ويژه را ندارد چنين قانون تحديدكننده اي مطرح شود.  وي گفت: قانون گذاري حق نمايندگان محترم است و دولت نيز موظف است در صورت تصويب قانون را اجرا كند اما اميدواريم  نمايندگان به حقوق ملت توجه كنند و اين طرح تصويب نشود.  مهاجراني در مورد ترميم هيات منصفه گفت: با توجه به  مسائل پيش آمده در مورد اعضاي محروم شده هيات منصفه و شكايت ايشان به دادستاني انتظامي قضات ما از اين دوستان  خواستيم كه چون دادستاني انتظامي قضات هنوز پاسخ شكايات  آنها را نداده و هيات منصفه بايد ترميم شود استعفا دهند تا ما بتوانيم هيات منصفه را ترميم كنيم، بر همين اساس  پنج شنبه اين هفته جلسه اي با حضور رئيس شوراي شهر و رئيس دادگستري براي انتخاب 7 نفر از اعضاي هيات منصفه كه  استعفا داده اند برگزار كنيم.  وي در پاسخ به سئوالي در مورد خودكشي عامل اصلي قتل  نويسندگان گفت: در اين مورد كميته سه نفره و دادستان  نظامي پاسخگو هستند اما اين ابهام باقي است كه چگونه  فردي مثل سعيد امامي كه در يك موقعيت ويژه قرار داشته و بايد مجموعه تدابير به گونه اي باشد كه نتواند اقدامي  كند خودكشي كرده است.  وي افزود: اما معني خودكشي اين نيست كه پرونده بسته شده  است و حتما" پيگيري ها ادامه دارد.  وزير ارشاد در مورد نشريه هويت خويش گفت: اين نشريه در جلسه امروز(ديروز)هيات نظارت لغو امتياز شد، كه البته  لغو امتياز قطعي نيست و پرونده اين نشريه به دادگاه  فرستاده مي شود تا دادگاه تصميم قطعي را بگيرد.  وي افزود: سوء استفاده كنندگان از آزادي ضررشان كمتر از دشمنان آزادي نيست و اين نشريه با هتاكي و طرح مسائل از زاويه ماجراجويانه تخلفات فراواني داشته است.  مهاجراني تاكيد كرد كه جرائم مطبوعاتي بايد در دادگاه  عمومي با حضور هيات منصفه و به صورت علني بررسي شود.  وزير ارشاد در مورد وثيقه هايي كه توسط وزارت ارشاد براي  روزنامه ها پرداخت شده گفت: موءسسه اي در ارشاد وجود دارد به نام موءسسه كمك كه در دوران وزارت قبلي تاسيس شده و علاوه بر كارهاي اقتصادي يكي از وظايفش كمك به مطبوعات  است و وثيقه مديران مسئول به عنوان وام از اين موءسسه  پرداخت شده است و نه از سود سپرده عمره.  وي افزود: البته ما برخي مسائل را نمي خواستيم بگوييم  اما چون نماينده ها سئوال كرده اند ما با لبخند به آنان  جواب خواهيم گفت در اين مورد هم من به اين موءسسه گفته ام  كه تمام كمكهاي مالي كه در طول مدت تاسيس به مطبوعات  داده است ليست كنند تا در مجلس بگويم.  مهاجراني در پاسخ به سئوال خبرنگار تهران تايمز كه پرسيد چرا اين وثيقه براي روزنامه رسالت پرداخت نشد گفت: اگر روزنامه رسالت احتياج به وثيقه پيدا كند تا 100 ميليون  را تامين مي كنيم اما فكر نمي كنم اگر مدير مسئول اين  نشريه به دادگاه هم برود احتياجي به وثيقه پيدا كند.  سخنگوي دولت در مورد روابط ايران و مصر گفت: بايد در اين  زمينه از موضع مدبرانه رئيس مجلس تشكر كنم كه متناسب با مصلحت كشور موضع گرفتند البته گاهي موضع متناسب با مصلحت  در دست اندازهاي غوغاسالارانه درگير مي شود.  وي ايران و مصر را دو كشور بزرگ منطقه دانست و گفت:  شوراي امنيت ملي و دولت معتقد به گسترش روابط با مصر است  و اين برقراري روابط براساس عزت، مصلحت و حكمت استوار است.  مهاجراني اقدام گروههاي فشار را در پرده برداري از تصوير خالد اسلامبولي اوج بي سليقگي دانست و گفت: اين اقدام در حالي كه نماينده دولت مصر در ايران بود كار بسيار زشتي  بود.  وزير فرهنگ و ارشاد اسلامي در مورد مدير مسئول روزنامه  همشهري گفت: صاحب امتياز روزنامه شهرداري تهران است و بنابراين شهردار تهران بايد مدير مسئول همشهري را به  وزارت ارشاد معرفي كند. وي افزود: مدير مسئولي آقاي  كرباسچي منع قانوني ندارد اما بهتر است مدير مسئولي در روزنامه باشد كه به نشريه اشراف داشته باشد.  مهاجراني در مورد سازمان فرهنگي هنري شهرداري تهران گفت:  دوره رئيس فعلي اين سازمان تمام شده است و در هفته جاري  هيات امناي اين سازمان در دفتر شهردار جلسه اي خواهند داشت تا در اين مورد تصميم گيري كنند. 
