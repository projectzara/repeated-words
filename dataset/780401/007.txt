 (بخش پاياني)    كميسيون آزادي مطبوعات به پنج ضرورت به عنوان نياز و انتظار جامعه مدرن از مطبوعات اشاره مي كند كه مورد قبول  نظريه مسئوليت اجتماعي است:  1)مطبوعات بايد شرحي واقعي، جامع و روشن از حوادث  روزمره ارائه كند، 2)مطبوعات بايد ابزاري براي مبادله  آراء و انعكاس انتقادات باشد، 3)مطبوعات بايد آينه تمام  نماي گروههاي موجود در جامعه باشد، 4)مطبوعات بايد منعكس كننده و تصريح كننده اهداف و ارزشهاي جامعه باشد.  5)مطبوعات بايد به اطلاعات دسترسي داشته و به دانش روز مجهز باشند.  از سوي ديگر مردم نيز در برابر مطبوعات تعهداتي دارند.  مردم بايد علاوه بر آگاهي از قدرت قابل ملاحظه رسانه هاي  همگاني، متوجه باشند كه اين قدرت در دست افراد معدودي  متمركز است و مطبوعات در تامين نيازهاي جامعه با ناكاميهايي نيز مواجه هستند.  اگر در نظريه آزادي گرايي، عمدتا" بعد منفي آزادي، يعني  آزادي از، آزادي از قيد و بندهاي بيروني، مورد نظر بود،  در نظريه مسئوليت اجتماعي سعي مي شود بر مفهوم آزادي  مثبت تاكيد شود، يعني آزادي براي دستيابي به اهدافي  مطلوب. بر طبق اين نظريه، حكومت نبايد صرفا" آزادي را مجاز سازد، بلكه بايد به طور فعال آن را تقويت كرده و گسترش دهد و در مواقع ضروري از آزادي شهروندان خود حمايت  كند. نكته قابل توجه در اين نظريه اين است كه آزادي بيان،  حق اخلاقي محسوب مي شود، حقي كه نمي تواند به صورتي  لجام گسيخته به هر سو كه خواست روانه شود آزادي بيان،  چيزي نيست كه بشود آن را در خدمت اهداف خودسرانه گرفت،  اين آزادي به شدت با رشد ذهني افراد پيوند خورده است.  اين حق، هم ارزشي است براي فرد و هم ارزشي است براي  جامعه، كريستين اسكوداري ضمن آنكه آزادي بيان، به ويژه  انتقاد را عنصر مشروع و ضروري بازار كالا و بازار عقايد مي داند، در زمينه حقوق و مسئوليتهاي نقاد رسانه اي  معتقد است كه حق انتقاد، مسئوليتهاي حقوقي و اخلاقي  منتقد را از او سلب نمي كند. منتقد بايد از آسيبهاي  حقوقي و اخلاقي افترا، سرقت ادبي و ستيز منافع يا حتي  نمود آن پرهيز كند حتي اگر ستيز منافع، افترا و سرقت  ادبي نيز در كار نباشد، منتقدان حرفه اي، مسئوليتي در قبال انتخاب دقيق كلمات و عباراتي دارند كه در نهايت  انتشار مي يابد.  4- نظريه توتاليتر روسي  هر چند با فروپاشي شوروي و اقمار اصلي آن، ستاره اقبال  اين نظريه نيز افول كرد. با وصف بر اين و به رغم  شباهتهاي زياد اين نظريه با نظريه اقتدارگرايي، آشنايي  با وجوهي چند از اين نظريه، خالي از فايده نخواهد بود.  همان طور كه جدول شماره(1)نشان مي دهد اين نظريه ريشه  در افكار ماركس، لنين و استالين در پيوند با افكار هگل و تفكر روسي سده نوزدهم دارد. سالهاي شكل گيري اين نظريه  نيز عمدتا" به سالهاي پيدايش نازيسم و به ويژه حكومت  كمونيستي در شوروي برمي گردد. بر پايه اين نظريه، هدف  اصلي مطبوعات كمك به تداوم نظام سوسياليستي شوروي، به  ويژه نظام حزبي بوده است. مالكيت رسانه ها، دولتي بود و تنها اعضاي وفادار و ارتدكس حزب كمونيست به آن دسترسي  داشتند. رسانه ها كاملا" تحت نظارت و كنترل دولت به  فعاليت خود ادامه مي دادند و هر گونه انتقادي از سياستهاي حزبي به شدت ممنوع بود. دومينيك معتقد است كه  در دنياي كمونيستي، نقش رسانه ها روشن است: آنها ابزار تبليغ، تشويق و آموزش هستند اين منطق نيز به دوران لنين  برمي گردد. كسي كه معتقد بود، مطبوعات كمونيستي بايد در خدمت پيشبرد انقلاب باشند تنها حزب كمونيست و سازمانهاي  تحت هدايت حزب، مثل اتحاديه هاي كارگري مي توانند رسانه ها را اداره كنند.  جدول 1، شرحي است مقايسه اي از چهار نظريه فوق.  5- نظريه مطبوعات توسعه اي  مدافعان اين نظريه معتقدند كه چون كشورهاي در حال توسعه،  الزامات اقتصادي، سياسي و اجتماعي خاص خود را دارا هستند و رسانه ها بايد وظايف توسعه اي مثبتي را دنبال كنند،  طبعا" نبايد از الگوي آزادي گرايانه غربي پيروي كنند.  الزامات توسعه اقتصادي اقتضا مي كند تا اين رسانه ها محدوديتهايي را بپذيرند. در صورت صلاحديد دولت، مطبوعات  بايد در برابر نيازهاي اقتصادي، فرهنگي و سياسي دولت در حال توسعه انعطاف پذير باشد. رسانه ها به جاي كاركرد انتقادي، بايد نيازهاي كشور رادر خصوص تشويق و ترغيب همه  جانبه توسعه عهده دار شوند و به جاي تخريب، سازنده باشند.  انتظار از مطبوعات در اين كشورها اين است كه در خدمت  پيشبرد نوسازي يا اهداف ملي ديگر باشند. اصطلاح  ژورناليسم توسعه اي يا رسانه توسعه اي نيز ناظر به اين  منطق و ضرورت است. به طور خلاصه، ژورناليسم توسعه اي  بدين معناست كه نقش رسانه ها بايد حمايت از منافع ملي  براي توسعه اقتصادي و اجتماعي و اهدافي چون هويت ملي،  ثبات و وحدت فرهنگي باشد. به تعبير دومينيك تعابير مختلفي از ژورناليسم توسعه اي در دست است. يك تعبير اين  است كه رسانه ها اهداف توسعه اي را متناسب با فهم مردم  انتشار دهند و تعبير ديگراين است كه در كل از هر گونه  انتقادي از برنامه هاي دولت پرهيز كنند.  6- نظريه رسانه اي مردم سالار مشاركتي  با تمركز مالكيت مطبوعات در دست عده اي معدود و فقدان  كنترلهاي دولتي، مطبوعات، قدرت جديدي شده بود در دست  مالكان و مديران مطبوعاتي. در مواجهه با اين مسئله دو نظريه شكل گرفت، يك نظريه همان مسئوليت اجتماعي است كه  سعي مي كند با طرح تعهدات و مسئوليتهاي اجتماعي با قدرت  انحصاري در باب جرايد برخورد كند، اما نظريه ديگر، نظريه  رسانه اي مردم سالار مشاركتي است. اين نظريه از تنوع  رسانه اي، كوچك بودن مقياس آن، سهولت تبادل آرا بين منبع  پيام و گيرنده پيام، محلي بودن انتشار آن وپيوندهاي افقي  ارتباطات در سطوح مختلف جامعه پشتيباني مي كند. اين  نظريه با هر گونه انحصار و كنترلي بر سازمان و محتواي  رسانه ها مخالفت مي ورزد. بر پايه اين نظريه، سازمان و محتواي رسانه ها نبايد در معرض كنترل دولت و سياستهاي  متمركز قرار گيرد. علاوه بر نظريه هاي فوق، نگرين بر اين  اعتقاد است كه زمينه هاي ملي و فعاليت رسانه ها، ظهور دولت رفاه، رشد بروكراسي دولتي، نقش پوششهاي خبري در تغيير حافظه هاي جمعي، تحولاتي در نقش معاصر مطبوعات  ايجاد كرده است زمينه هاي قبلي در فضايي ملي و قوم  مدارانه توسعه يافته اند، اما با بين المللي شدن مالكيت  و بين المللي شدن محتواي رسانه ها نياز به باز تدوين اين  نظريه ها بيش از هر زمان ديگر، ضرورتي انكار ناپذير است.  سياستها و برنامه ريزيهاي دولتي، نقش فزاينده در زندگي  شخصي مردم ايفا مي كند. حوزه هاي متنوعي از زندگي روزمره  مردم توسط سياستهاي دولتي تنظيم مي شود. يارانه هاي  دولتي در زمينه مواد غذايي و مسكن، خدمات بهداشتي و آموزشي و امنيتي دولت، جزء مداخله هاي روزمره دولت در زندگي اجتماعي مردم است. نگرين معتقد است كه دو نتيجه از اين امر به دست مي آيد كه هر دو تاثيرتعيين كننده اي بر رسانه ها دارند: الف)دولت مقدار قابل ملاحظه اي از اطلاعات سياسي و اداري را در اختيار دارد، اطلاعاتي كه  به سادگي در مطبوعات منعكس نمي شوند در نتيجه، رسانه ها همانند گذشته نمي توانند نقش با اهميتي در اطلاع رساني و آگاهي شهروندان ايفا كنند، ب)به دليل آنكه حكومتها برخوردار از اهداف و انگيزه هاي سياسي هستند، طبعا"  تمايل دارند تا از اين اطلاعات در جهت اثرگذاري و جهت دهي افكار عمومي استفاده كنند.  عماد افروغ 
