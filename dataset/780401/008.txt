 طرح اصلاح قانون مطبوعات اخيرا" تقديم مجلس شد. جناح  راست از سالها پيش يعني از مجلس چهارم قصد تحديد آزادي  مطبوعات را داشت، در آن زمان لايحه اي براي اصلاح قانون  مطبوعات تهيه و به هيات دولت وقت تقديم شد. ظاهرا" اين  اصلاحيه مورد قبول هيات دولت قرار نگرفت و رد شد. بناچار كساني كه قصد تغيير قانون مطبوعات را داشتند از طريق  مجلس وارد عمل شدند پس از تقديم طرح از سوي نمايندگان  جناح راست به مجلس چهارم، با روشنگري مطبوعات در آن زمان  طرح مسكوت ماند.  پس از دوم خرداد و با اجراي سياست هاي فرهنگي اعلام شده  توسط رئيس جمهوري و وزير ارشاد، مطبوعات آزادي بيشتري را احساس كرده و روز به روز بر تعداد نشريات مستقل اضافه شد.  فضاي باز مطبوعاتي و سياسي در كشورموجب شد كه جناح راست  پس از دوم خرداد طعم تلخ شكست هاي سياسي ديگري را نيز بچشد.  انتخابات شوراها نيز كه مي توانست تاثير مهمي بر انتخابات مجلس ششم داشته باشد براي جناح راست ارمغاني  نداشت. حال با نزديك شدن به انتخابات مجلس ششم و بيم اين  جناح از واگذاري قدرت در مجلس آنها را وادار كرده تا سعي  كنند زمينه هاي حاكميت جناح مقابل خود را در مجلس آينده  از بين ببرند.  يكي از زمينه هاي موءثر و مفيد تاثيرگذاري بر افكار عمومي  كه تاكنون قابليت خود را در انتخابات رياست جمهوري و شوراها در مقابل رسانه پرقدرتي مانند صدا و سيما نشان  داده مطبوعات هستند.  در حال حاضر تشكيلات مربوط به مطبوعات كاملا" در اختيار جناح راست قرار ندارد تركيب هيات نظارت بر مطبوعات و هيات سه نفره تعيين هيات منصفه دادگاه مطبوعات به  گونه اي است كه جناح راست قادر نيست آزادي مطبوعات را تحديد كند، لذا نخستين قدم را براي باز كردن راه، ارائه  اصلاح قانون مطبوعات دانست كه در آن سعي شده تركيب هيات  نظارت و هيات سه نفره و در نتيجه تركيب هيات منصفه  دادگاه مطبوعات را به سود جناح راست تغيير دهد تا اين  تشكيلات بتواند با استفاده از قانون جلوي مطبوعات پيش رو و دوم خرداد را سد كنند.  بايد توجه داشت كه آنچه در طرح اصلاح قانون مطبوعات مهم  است و بايد بدان توجه شود اصلاح مواد 10 و 35 است هرچند كه ساير مواد نيز در جاي خود اهميت زيادي دارند.  در اصلاحيه ماده 10، رئيس سازمان تبليغات اسلامي يا نماينده تام الاختيار وي و يكي از اساتيد حوزه علميه قم  به انتخاب شوراي مديريت حوزه به تركيب اعضاي هيات نظارت  بر مطبوعات اضافه مي شوند.  در اصلاحيه ماده 35 نيز، رئيس سازمان تبليغات اسلامي و نماينده شوراي سياستگذاري ائمه جمعه سراسر كشور به تركيب وزير ارشاد، رئيس شوراي شهر و رئيس كل دادگستري استان  براي تعيين اعضاي هيات منصفه دادگاه مطبوعات اضافه شده  است.  در اين ماده همچنين تبصره اي اضافه شده كه براساس آن در صورت خودداري وزير ارشاد از تشكيل هيات سه نفره براي  تشكيل هيات منصفه، رئيس كل دادگستري مكلف به دعوت از اعضاي هيات و تعيين هيات منصفه است.  اخيرا" به دنبال اخراج 5 عضو هيات منصفه از سوي رئيس  دادگاه مطبوعات و شكايت اعضا از رئيس دادگاه به دادستاني  انتظامي قضات، وزير ارشاد تا تعيين تكليف اين شكايت از تشكيل هيات و جايگزيني 5 عضو اخراج شده خودداري مي كند.  اين اصلاحيه را مي توان در جهت مجبور كردن وزير ارشاد به  تشكيل هيات و تن دادن به راي دادگاه مطبوعات در اخراج 5 عضو هيات منصفه دانست در حالي كه وزير ارشاد با اظهار اين نكته كه هريك از اعضاي هيات منصفه با تلاشهاي پيگير وي حاضر به عضويت در هيات منصفه شده اند و نبايد به  راحتي آبروي آنان را در معرض خطر قرار داد منتظر نتيجه  حكم دادگاه انتظامي قضات است تا ضمن حمايت از كساني كه  به عنوان هيات منصفه به دادگاه معرفي كرده است در صورت  تخلف رئيس دادگاه، از افراد مذكور اعاده حيثيت شده و مجددا" به عضويت هيات منصفه درآيند. در حالي كه جناح  راست قصد دارد با ابزار قانون، وزير ارشاد را ملزم كند تا اخراج افراد معرفي شده خود را بپذيرد.  در صورت تصويب اين طرح، تشكيلاتي جناحي بر مطبوعات حاكم  خواهد شد كه با استفاده از ابزارهاي قانوني راه آزادي  مطبوعات را سد مي كنند در اين صورت مطبوعات فعالي در صحنه اجتماع نخواهيم داشت.  در مجلس شنيده شده است كه طرح مزبور گوشه اي ناچيز از طرح اصلي است كه جناح راست تلاش مي كند تا كليات آن را به تصويب برساند و در پي آن پيشنهادهاي اصلي را براي  گنجاندن در طرح و در واقع تصويب طرح اصلي مطرح نمايد.  به گفته يكي از نمايندگان مجلس، طرح مزبور در جهت اصلاح  قانون مطبوعات نيست بلكه در جهت الحاق مواد و تبصره هايي  به آن است. از جمله در ماده پنج پيش بيني شده كه سه  تبصره به آن الحاق شود. يكي از تبصره ها الزامي كردن  افشاي منابع خبري به حكم دادگاه، مسئول دانستن خبرنگاران  و نويسندگان مطالب نشريات و آخرين تبصره مبني بر اينكه  " اعضاي گروههاي ضد انقلاب و يا گروههاي فاقد مجوز قانوني،  محكومان دادگاههاي انقلاب و كساني كه عليه نظام جمهوري  اسلامي فعاليت و تبليغ مي كنند حق هيچگونه فعاليت  مطبوعاتي و قبول سمت در نشريات را ندارند. "باتوجه به  مشخص بودن برخي مفاهيم اين تبصره، برخوردهاي سليقه اي با مطبوعات افزايش يافته و احتمالا" بسياري از نويسندگان  فعلي مطبوعات، به بهانه فعاليت و تبليغ عليه نظام ممنوع  القلم خواهند شد.  زهرا ابراهيمي 
