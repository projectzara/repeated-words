 * با اين كارنامه درخشان، اميد زيادي هم داريم كه قريب به  100000 نفر جهانگرد خارجي را براي تماشاي "پديده زيباي  خورشيدگرفتگي" به ايران بياوريم. نپرسيد كه اين خيل  انبوه را در كدام هتل يا مسافرخانه مي خواهيم اسكان  بدهيم و خدمات بهداشتي و رفاهي آنها را چگونه تاءمين  مي كنيم اشاره;  ترسم نرسي به كعبه اي اعرابي  كين ره كه تو مي روي به تركستان است  كسوف 20 مرداد 1378 در راه است. اين كسوف، به عنوان  آخرين خورشيد گرفتگي كلي در قرن بيستم نگاه هاي زيادي را به خود جلب كرده است. نويسنده اين مقاله چهار سال پيش در پايان كسوف 2 آبان 1374، نخستين پيش بيني را درباره  مشخصات كامل و مسير اين گرفتگي منتشر ساخت و هشدارهاي  لازم را براي استفاده از اين موقعيت در جذب جهانگردان  خارجي ارائه داد. اين پيش آگاهي ها، چنانچه به آنها توجه  مي شد مي توانستند مقادير هنگفتي ارز خارجي براي كشور به همراه داشته باشند متاسفانه ما غفلت كرديم و اكنون  آنگونه كه پيش از اين نيز در همشهري 18 فروردين ماه 1378 از قول همين كارشناس اخترشناسي خوانديد، ديگران سهم ما را در درآمد حاصل از اين كسوف به خود جذب كرده اند و سهم  ما در مقايسه با سهم 4500 ميليون دلاري كشوري مانند تركيه، به زحمت به 4 ميليون دلار مي رسد و اين درحاليست  كه به اذعان "ناسا"، ايران بهترين مكان براي مشاهده اين  خورشيدگرفتگي است.  اين مقاله، به بررسي موقعيت جغرافيايي، اقليمي و سياسي  مسيري كه سايه ماه در بعدازظهر 20 مرداد 1378 در تركيه و ايران مي پيمايد، مي پردازد و تصويري دقيق و واقع بينانه  از آن به دست مي دهد باشد كه، از غافلان و به تعبير نويسنده ستون كوتاه و گوياي روزنامه اطلاعات از كافران  نعمت نباشيم.  راه ماه و خورشيد دربعدازظهر چهارشنبه 20 مرداد 1378، صف بندي نادري از ماه و زمين و خورشيد چنان اين سه جرم را در امتداد يك خط صاف قرار مي دهد كه براي دقايقي سايه ماه بر بخش هايي از سياره زمين مي افتد. حركت چرخشي زمين به دور محور فرضي  خود و تركيب آن با حركت مداري ماه سبب مي شود تا اين  سايه با سرعتي كه حداكثر به 4/1 كيلومتر در ثانيه مي رسد بر سطح سياره خاكي ما به حركت درآيد و در نواري باريك،  شبي زود هنگام را حكمفرما سازد.  امسال، اين مسير تاريكي در شمال اقيانوس اطلس، جايي در 600 كيلومتري شرق بندر نيويورك آغاز مي شود و پس از پيمودن تقريبا" تمام عرض اقيانوس اطلس، در جنوبي ترين  نقطه جزيره انگليس نخستين تماس را با خشكي برقرار مي سازد. مسير سايه ماه سپس از خاك كشورهاي فرانسه،  بلژيك، لوكزامبورگ، آلمان، اتريش، اسلووني، مجارستان،  يوگسلاوي، روماني و بلغارستان مي گذرد.  در تمام طول مسير اروپايي به هنگام تابستان هوا پر از رطوبت است. سرسبزي خاك اروپا نيز به سبب وجود همين رطوبت  است كه بادهاي غربي از اقيانوس اطلس به همراه مي آورند.  تاوان اين سرسبزي سراسري خاك اروپا نيز دراين است كه  روزهاي كاملا" آفتابي در آنجا كمند.  در نوار اروپايي كسوف، آسمان به تناوب ابري و باراني  مي شود و انتظار اين كه دقيقا" در هنگام كسوف، هوا نيز آفتابي باشد، بيشتر به بخت و اقبال بستگي دارد تا برنامه ريزي دقيق قبلي.  با اين حال، طبع زرنگ و هوشيار اروپايي سبب شده است تا تمام كشورهاي واقع بر مسير گرفتگي آفتاب از سه سال قبل  تلاش دامنه داري را براي بهره برداري از همين آب و هواي  غيرقابل پيش بيني سامان دهند. تعجب خواهيد كرد اگر بگويم  كشوري مانند انگلستان كه بخت هواي آفتابي در گوشه جنوبي  آن فقط 5 درصد است، با تبليغات و ارائه امكانات خدماتي،  چنان موفق بوده است كه به راحتي بخش بزرگي از علاقه مندان داخلي خود را كه احتمال مي رفت به كشورهاي  ديگر سفر كنند، جذب مناطقي مانند" كورن وال "، و بندر " پليموث "كرده است ! تمام ظرفيت هتل هاي اين مناطق از دو سال قبل پرشده است و كار به آنجا كشيده كه مردم محلي،  اتاق هاي خانه، محوطه حياط منازل و مزارع، و فضاي  اصطبل هاي خود را به مشتاقان اين واقعه نادر آسماني  اجاره مي دهند!  براي ما كه در كشورخود در محاصره تبليغات داخلي قرار داريم و از حال و هواي زندگي و فرهنگ ديگر مردمان  بي خبريم، اين همه توجه به يك واقعه نجومي كه حداكثر براي 2 دقيقه و 22 ثانيه و 4 صدم ثانيه به درازا مي كشد،  شگفتي آفرين است اما كساني كه با روحيات و فرهنگ و تاريخ ممالك اروپايي آشنا هستند، به خوبي مي دانند كه  اروپاييان(و به طور كلي مردمان غربي)به اين رويداد،  به عنوان وداعي خوش و دلپذير با وقايع سده پرتلاطم بيستم  ميلادي مي نگرند و حال كه كسوف به در خانه آنها آمده، با شوق بسيار و آغوشي باز مي كوشند، آخرين روزهاي اين قرن  را با خاطراتي خوش، پرسروصدا و به يادماندني آكنده سازند.  آنها كه با اين روحيه آشنايي داشتند، حداكثر بهره برداري را از اين فرصت كردند. اما ما كه سري پرغرور،  اما كم معرفت داريم و خود را از هشدارها و پيش آگهي هاي  آگاهان امر بي نياز مي دانيم، از همه جا بي خبر مانديم و ناگهان در آخرين لحظات مي خواهيم با مصاحبه ها و اقدامات  نمايشي، جبران مافات كنيم. اما ببينيم آنهايي كه در همين  نزديكي، از اين واقعيات خبر داشتند براي بهره برداري از آن چه كردند.  عصري تاريك در خاورميانه  منظور از تيتر فوق اشاره به سخن اخير" بلنت اجويت " نخست وزير تازه تركيه نيست. شنيده ايم كه او در مراسم  گشايش پارلمان تركيه در نطقي خطاب به يك نماينده محجبه  پارلمان(كه از قضا تابعيت امريكايي هم دارد)گفته بود كه افكاري مانند افكار آن نماينده محجبه سبب عقب افتادگي  كشورها مي شود و سپس در حركتي بي سابقه به كشورهاي  افغانستان و ايران به عنوان نمونه اشاره كرده بود. نيش  نافذ اين سخن، قلب بسياري از ايرانيان آگاه و مطلع را جريحه دار ساخته است. اما ظاهرا" پاسخي جز تاسف و لب فروبستن شايسته اين اظهارات نيست.  منظور از تيتر فوق، اشاره به ادامه رويداد كسوف پس از خروج از خاك بلغارستان، و ورود سايه تاريك ماه به منطقه  خاورميانه در عصر روز چهارشنبه 20 مرداد 1378 است. در ساعت 4515 دقيقه به وقت تابستاني ايران، سايه ماه پس از عبور از روي درياي سياه، نخستين تماس را با خاك تركيه در 50 كيلومتري شرق "زونگولداك "و در كنار بندر كوچك "اما سراي" برقرار مي كند و از فراز شهرهاي "كاستامانو"، " چوروم "،" توكات "،" سيواس "،" آلازيگ "،" دياربكر" و " جزيره "(كه در تركيه آن را به غلط" جيزره "مي خوانند و مي نويسند)مي گذرد زمان كليت، يا همان پوشيدگي آفتاب درطول اين نوار 900 كيلومتري، از 2 دقيقه و 16 ثانيه  دركنار درياي سياه به 2 دقيقه و 6 ثانيه در شهر كردنشين  " جزيره "كاهش مي يابد.  راه كردستان يا تركستان  نوار 900 كيلومتري كسوف در تركيه به غيراز بخش كوچكي كه  در كناره درياي سياه واقع است، از مناطق كردنشين اين  كشور مي گذرد.  دولت آنكارا سال هاست كه جنگ بي رحمانه اي را عليه 25 ميليون شهروند كرد خود آغاز كرده است و بسياري از شهرهاي  كردنشين به پادگان هاي نظامي بزرگي مي مانند كه غرش  هواپيماها لحظه اي در آنها قطع نمي شود.  تبعيض نژادي كه عليه اين مردم اعمال مي شود، چنان است  كه حتي سياستمدار نابغه اي همچون "نلسون ماندلا" زماني  كه دانست كه دولت مركزي چگونه عنوان تحقيرآميز" ترك هاي  كوهستان" را بر اين مردم اطلاق مي كند، از سفر به تركيه  و پذيرفتن جايزه سالانه "كمال آتاتورك "(كه حتي نام آن  مبنايي نژادپرستانه دارد)خودداري كرد.  اين منطقه در سال هاي اخير، شاهد گروگان گيري هاي مكرري  بوده است كه بيشتر قربانيان آن را جهانگردان خارجي،  به ويژه اروپايي ها، تشكيل مي دادند.  حضور پايگاه هاي هوايي "ناتو" در اين مناطق، نه تنها براي جهانگردان خارجي آرامش بخش نيست، بلكه ديدن منظره  هواپيماهايي كه با استتار و رنگ آميزي جنگي مرتبا" از اين پايگاه ها براي بمباران مناطقي در عراق اعزام  مي شوند، خود مي تواند بر احساس ناامني دامن بزند. اين  واقعيت چنان نمود تند و خشني يافته كه حتي "ناسا" در نشريه مرجع شماره 1398 كه به كسوف 20 مرداد 78 اختصاص  دارد، به اين نگراني ها اشاره مي كند. بيان واقعيت مسائل  اين منطقه از سوي "ناسا"، يعني يكي از ادارات رسمي تابع  دولت ايالات متحده، تنها نشانه گسترش بي سابقه ناامني در اين مناطق است وگرنه رفتار دولت ايالات متحده نسبت به  متحدان خود معمولا" چنان جانبدارانه است كه حتي در ترسيم  مرزهاي بين المللي كشورها نيز اعمال مي شود. مثلا" در همين نشريه راهنماي شماره 1398، مرزهاي بين المللي شبه  جزيره عربستان به نفع يكي از متحدان امريكا، اصلا" رسم  نشده اند.  وضعيت اقليمي  نوار باريك كسوف در تركيه، بيشتر از مناطقي مي گذرد كه  اقليم مديترانه اي دارند. اين اقليم تا حدي شبيه اقليم  چهار فصل ايران است. هرچند در تركيه نزديكي به درياهاي  سياه و مديترانه و بادهاي رطوبت زاي غربي سبب مي شود كه  آب و هواي آنجا به خشكي ايران نباشد. نزولات جوي در اين  گونه از مناطق در فصل هاي پاييز و زمستان، تمركز دارند.  مقدار اين نزولات در تابستان ها كاهش مي يابد، اما پديده  خاصي سبب مي شود تا در فصل تابستان در ساعات بعد از ظهر،  ابرهاي زيادي در آسمان تشكيل شوند و رعد و برق برپا كنند.  ابرهاي صاعقه زا در تابستان هاي گرم مناطق مديترانه اي، گرم شدن هواي  مجاور زمين در ساعات بعد ازظهر سبب ايجاد جريان هاي  همرفت شديدي مي شود كه گاه تا ارتفاع 6000 متري نيز اوج  مي گيرند. هوايي كه به اين ترتيب بالا مي رود، به سرعت  سرد مي شود و دماي آن افت مي كند. اين افت دما(كه گاه  تا 40 درجه سانتيگراد نيز مي رسد)سبب مي شود تا رطوبتي  كه در هواي گرم وجود دارد، به صورت قطرات كوچك بخار آب در آيد. انبوهي از اين قطرات ريز كه در جريان هاي همرفت  به دام افتاده اند به بالا رانده مي شوند و در نتيجه  توده هاي عظيم برج مانندي از ابرهاي "كومولونيمبوس "كه  بالاي آنها گرد و پنبه مانند و پايين آنها مسطح است، شكل  مي گيرند. منظره اين ابرها يكي از زيباترين مناظر عصرهاي  تابستاني را تشكيل مي دهد. اما همين ابرهاي زيبا و به  ظاهر بي آزار، مي توانند به راحتي جلوي نور خورشيد را بگيرند و منظره بي مانند كسوف را از ديد ناظراني كه به  تركيه رفته اند، پنهان كنند.  اين ابرها صاعقه زا هستند و طوفان هاي شديدي را نيز سبب مي شوند.  آنها چه كردند؟ تمام اين واقعيات براي آن كه تركيه را از فهرست كشورهاي  مطلوب براي مشاهده كسوف خارج كنند، كافي بود. اما آنكارا با برنامه اي دقيق و هوشيارانه، اين نقاط ضعف را پوشانيد و آنچه را كه خود مي خواست به جهانيان نشان داد.  آنها در نخستين اقدام، ارباب جرايد و رسانه هاي علمي  اروپا و امريكا را به تركيه دعوت كردند و براي چند هفته  ايشان را به مراكز فرهنگي و تاريخي كشور خود بردند و ظرفيت هاي توريستي مناطق مختلف را به ايشان نشان دادند.  سردبير نشريه "اسكاي اند تلسكوپ "(پرتيراژترين مجله  اخترشناسي دنيا)پس از سفر به تركيه، چنان سر مقاله  تحسين آميزي در اين باره نوشت كه ديگر مسلم بود" تركيه " مقصد نهائي جهانگردان مشتاق كسوف خواهد بود.  تركيه در مرحله دوم با بزرگ نمائي وقايع كشورهاي همسايه،  تصويري منفي از كشورهايي مانند ايران و سوريه را در اذهان مديران تورها و جهانگردان جلوه داد. حتي مدتي شايع  شد كه در فرودگاه هاي ايران پاسپورت جهانگردان خارجي را ضبط مي كنند. خود ما هم در اين ميان با برخي اعمال  نابخردانه در تمام عرصه ها به كمك آنها شتافتيم كار اين  جنگ تبليغاتي يك طرفه تا به آنجا پيش رفت كه مقامات  تركيه حتي اميدوار شدند كه مي توانند گروه هايي از ايرانيان را نيز براي تماشاي كسوف به تركيه جذب كنند!  ما هم كه مدت ها از همه جا بي خبر، بيرون گود نشسته  بوديم و درخوابي رخوت آلود سير آفاق و انفس  مي كرديم، ناگهان شنيديم كه گويا تركيه براي اين كسوف  كيسه اي به گنجايش 5/4 ميليارد دلار دوخته است. بوي  " دلار" هوش از سرمان برد و شاخك هايمان تحريك شدند.  دستپاچه و شتابزده خود را به درو ديوار زديم و دست  به كار شديم.  كارنامه ما در اين مدت خيلي درخشان بود: يك پوستر چاپ  كرديم. در تهران با اسلحه سرد و گرم به جهانگردان  امريكايي حمله برديم. چند نفر از اتباع خودمان را به دست  خودمان(و نه عوامل "موساد" اسرائيل)راهي ديار نيستي  كرديم. آنچه را كه از دهان اين يا آن ايراني دلسوز درباره كسوف و جهانگردان خارجي و موضوعات اخترشناسي  شنيده بوديم، به خرقه هزار وصله خود دوختيم، بي آنكه  بدانيم آن حرف ها و سخن ها ماحصل سال ها انديشه و فرهنگند.  اما از حق نبايد گذشت، گروه هاي جهانگردي خوبي هم ترتيب داديم كه قرار است به همين تعداد محدود جهانگردي كه به  ايران مي آيند خدمات "علمي "تخصصي ارائه دهند. خوشبختانه  اداره كنندگان تورهاي علمي ما، همگي افراد زرنگ و با تجربه اي هستند و از مشورت با اهل علم داخلي بي نيازند.  اگر هم با كسي مشورت مي كنيم، عقيده داريم كه بايد از اطلاعات و انديشه هاي آنها مفت استفاده كنيم تا براي  مملكت خرجي نداشته باشد البته حق بوق خارجي ها را نمي توان نداد، چون ممكن است بعدا" چندين برابر آن را به  زور از ما بگيرند كارهاي بد و زيانباري هم بود كه  خوشبختانه نكرديم. يكي از آنها چاپ آگهي در نشريات علمي  و تخصصي بود تا به مخاطبان واقعي پديده كسوف دسترسي پيدا كنيم. زيان اين كار، بر همه واضح است. براي چاپ آگهي در نشريات خارجي بايد پول داد و ما هم كه مي دانيد با اين  وضع درآمد نفت، طاقت اين يك خرج را نداريم.  با اين كارنامه درخشان، اميد زيادي هم داريم كه قريب به  100000 نفر جهانگرد خارجي را براي تماشاي "پديده زيباي  خورشيدگرفتگي" به ايران بياوريم. نپرسيد كه اين خيل  انبوه را در كدام هتل يا مسافرخانه مي خواهيم اسكان  بدهيم و خدمات بهداشتي و رفاهي آنها را چگونه تامين  مي كنيم.. امروز را بگذرانيم، فردا خدا بزرگ است.  حسين عليزاده غريب 
