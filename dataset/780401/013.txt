   گروه علمي فرهنگي: ادامه طرح مرمت مسجد جامع "خوسف "در شهرستان بيرجند و دسترسي به تعدادي خمره در كنار ضلع  قبله شبستان و كف محراب اين مسجد، منجر به كشف بقاياي يك  مسجد قديمي شد.  براساس بررسي هاي به عمل آمده، بقاياي اين مسجد قديمي كه  شامل دو دوره معماري است در زير شبستان مسجد كنوني قرار گرفته و احتمال مي رود اين بقايا متعلق به يكي از مساجد صدر اسلام در جنوب خراسان باشد.  به گزارش روابط عمومي سازمان ميراث فرهنگي كشور، اين  مسجد در بعضي قسمتها گچ اندود و در برخي قسمت ها با آجر فرش شده است.  شبستان قديمي داراي 10 ستون بوده و قبله آن نيز با قبله  فعلي اختلاف درجه دارد.  مسجد جامع "خوسف "يكي از آثار ارزشمند تاريخي در منطقه  جنوب خراسان است كه با شماره 1956 در فهرست آثار ملي كشور به ثبت رسيده است. 
