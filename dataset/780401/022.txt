 گروه اقتصادي: نخستين پرواز هواپيمايي جمهوري اسلامي  ايران به "اسلو" پايتخت نروژ پيش از ظهر روز سي ام خرداد ماه جاري در فرودگاه اين شهر به زمين نشست.  به گزارش مركز اطلاع رساني "هما" در مراسم افتتاح اين  پرواز كه سي وهشتمين نقطه پروازي در شبكه بين المللي  هواپيمايي جمهوري اسلامي ايران محسوب مي گردد، مهندس  احمدرضا كاظمي رئيس هيات مديره و مدير عامل "هما"، جواد كجوئيان كاردار سفارت جمهوري اسلامي ايران در نروژ، تني  چند از مسئولان "هما" و خبرنگاران حضور داشتند.  در اين مراسم مديرعامل "هما" در سخناني با اشاره به اين  مطلب كه با برقراري اين پرواز چهارمين نقطه از شمال  اروپا زير پوشش شبكه پروازي "هما" قرار مي گيرد اظهار داشت: با توجه به اينكه اين مسير پروازي از طريق  " لارناكا" و با حق بهره برداري(آزادي پنجم)بين  " لارناكا" و" اسلو" انجام مي شود، ترافيك مطلوب اين مسير،  محل جديدي براي كسب درآمد ارزي "هما" محسوب مي گردد.  وي افزود: عمده ترين دلايل برقراري ارتباط هوايي بين  كشور ايران و نروژ، ازدياد مسافر در مسير شمال اروپا و كاستن از بار ترافيك مسير تهران به شهرهاي استكهلم،  كپنهاك و گوتنبرگ است. 
