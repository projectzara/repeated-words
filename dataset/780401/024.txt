 هشدارهاي بهداشتي را جدي بگيريم     حمل گوشت در شهرستانها هنوز غيربهداشتي است، اين معضل  اكنون در تهران برطرف شده است  اشاره:  تابستان با خود گرما را مي آورد و اگر شعارهاي بهداشتي  را جدي نگيريم اين گرما ممكن است، بيماري را نيز به  همراه داشته باشد. به مناسبت آغاز فصل تابستان گزارش اين  شماره را به چگونگي شيوع و راههاي پيشگيري از بيماري هاي  فصل گرما اختصاص داده ايم.  بارديگر با شروع فصل تابستان وزارت بهداشت، درمان و آموزش پزشكي براي پيشگيري از بيماري هاي روده اي در اين  فصل هشدار داد. در اطلاعيه روابط عمومي وزارت بهداشت و درمان از مردم خواسته شده است كه از خريد مواد غذايي  بدون پروانه ساخت، تاريخ توليد و انقضاء مصرف به صورت  جدي خودداري كنند و از دستورالعمل سالم سازي سبزي خام كه  در مراكز بهداشتي، درماني و خانه هاي بهداشتي موجود است،  استفاده نمايند. وزارت بهداشت در عين حال هشدار داده است  كه ريختن زباله در رودخانه ها، جوي ها، معابرو اماكن  عمومي محيط زيست را آلوده مي كند و سلامتي جامعه را به  خطر مي اندازد. در اطلاعيه پيش گفته مردم به مصرف شير و فرآورده هاي ساخته شده از شير سالم و پاستوريزه ترغيب شده اند و استفاده از آب آشاميدني سالم در ليوان هاي يك  بار مصرف در اتوبوس ها و پايانه هاي مسافري مورد تاكيد قرار گرفته است. جوشاندن آب آشاميدني مشكوك و پخت كامل  مواد غذايي به ويژه گوشت و مرغ نيز از جمله اين  توصيه هاست.  هر سال همزمان با شروع فصل گرما شاهد انتشار پياپي  هشدارهاي بهداشتي از سوي دستگاههاي ذيربط مي باشيم، اما به رغم اين، شمار قابل توجهي از مردم براثر مصرف مواد غذايي آلوده اعم از آب، سبزي، ميوه و.. دچار مسموميت يا بيماري هاي روده اي مي شوند. به اين ترتيب تحت تاثير عوامل گوناگوني، چرخه بروز و شيوع بيماري هاي فصلي، هر تابستان تكرار مي شود و با رعايت هشدارهاي بهداشتي تنها مي توان از دامنه شيوع اين بيماري ها كاست.  " eنجمه صادقي "بانوي خانه دار ساكن تهران، در مورد اطلاعيه وزارت بهداشت و درمان مي گويد: مهم اين است كه  از توليد و فروش مواد غذايي آلوده جلوگيري شود و به مرور به سمتي برويم كه ميوه و سبزي نيز در بسته بندي بهداشتي  عرضه گردد اما در حالي كه مي شنويم هنوز بعضي از مزارع  سبزي و صيفي كاري در جنوب تهران با فاضلاب آبياري  مي شوند، نگران مي شويم و مي بينيم بعضي آلودگي ها ريشه اي است و بايد از منشاء آنها را برطرف كرد.  اين شهروند مي افزايد: "بعضي اقدامات مثل حمل گوشت در كانتينرهاي يخچال دار، بسيار مثبت و اثرگذار بوده است يا ملزم ساختن قصابان و كافه رستوران ها و كبابي ها به  انجام كاشيكاري، جاي قدرداني دارد. اما وقتي عده اي  سودجو مي آيند گوشت قاچاق را با مهر تقلبي دامپزشكي به  قصابي ها عرضه مي كنند، مشخص مي شود كه فعاليت دستگاهها هماهنگ نيست، چون بايد به محض عرضه چنين گوشتي با عرضه كننده آن برخورد شود، يعني اين حساسيت ها و بازرسي هاي مداوم بايد وجود داشته باشد. " " كامبيز عباس نژاد" پيشه ور ساكن تهران كه خود از عرضه كنندگان گوشت مرغ مي باشد، مي گويد: "وقتي يك محصول  به اندازه كافي در بازار باشد، مردم سعي مي كنند، جنس  بهتر را بخرند، يعني خود به خود رقابت ايجاد مي شود. كما اينكه حالا، مردم تا مرغ به صورت پاكيزه و در داخل يخچال  نباشد از ما خريد نمي كنند. در حالي كه چند سال پيش، اگر مرغ ها را به صورت فله و كف مغازه مي ريختيم بازهم مشتري  صف مي بست. پس اول بايد كمبود نباشد و مردم قدرت خريد داشته باشند و بعد كنترل بهداشتي هم بشود. يا به عبارتي  خود مردم بهترين كنترل كننده خواهند بود. " " ضياءالدين دانايي "ساكن خيابان دكتر شريعتي مي گويد: با همه مراقبت هايي كه وزارت بهداشت براي كنترل فروشگاههاي  مواد غذايي انجام مي دهد بازهم در بعضي از ساندويچ فروشي ها شاهديم كه فروشنده ها با دست ساندويچ  را آماده مي كنند، يا از روغني كه بارها جوشيده و تركيب خطرناكي دارد، براي سرخ كردن غذا استفاده مي نمايند. در بعضي از قصابي ها هم مي بينيم كه چرخ گوشت را خوب تميز نمي كنند. همه اينها مي تواند باعث مريضي و گسترش ميكروب و ويروس بيماريزا شود.  يك كارشناس كنترل مواد غذايي مي گويد: امكانات وزارت  بهداشت و درمان و آموزش پزشكي براي كنترل بهداشتي شهر بزرگ و پرجمعيت تهران كافي نيست. در حال حاضر به نسبتي  كه جمعيت و فروشگاههاي عرضه مواد غذايي زياد شده، تعداد بازرسان افزايش پيدا نكرده است و طبيعي است كه شاهد تخلفات گوناگون هم باشيم. چون در اصل درست عرضه كردن  مواد غذايي هنوز در جامعه ما به صورت يك فرهنگ در نيامده  است. در خيلي از كشورها حتي فروشندگاني كه در كلبه هاي  كوچك خود و در حاشيه پياده روها مواد غذايي را عرضه  مي كنند، بسيار بهداشتي كار مي كنند، اما در مغازه ها،  ساندويچ فروشي ها و خواربارفروشي هاي ما هنوز چنين  حوصله اي وجود ندارد. به همين علت مردم به سرعت به  فروشگاهي كه بهداشت را مراعات مي كند جذب مي شوند و كم  نيست تعداد مغازه ها، رستوران ها و يا ساندويچ  فروشي هايي كه در همين تهران در ميان مردم به پاكيزگي و عرضه بهداشتي غذا شهرت دارند و مردم از مناطق دوردست  خودشان را به اين مكان ها مي رسانند. پس بايد همكاري و مشاركت مردم با اقدامات دستگاههاي مربوطه همراه و هماهنگ  شود تا نتيجه مطلوب بدست آيد.  يكي از راههاي سرايت بيماري بخصوص در فصل تابستان فعاليت  حيوانات موذي در كانال ها و نهرها مي باشد.  برخي از كارشناسان بهداشت محيط براين باورند كه تعادل  زيست محيطي برهم خورده است. به گونه اي كه ديگر پرندگان  شكاري براي صيد موش و حشرات موذي در شهر جولان نمي دهند،  از سويي ديگر نبود شبكه هاي منظم فاضلاب شهري و روباز بودن نهرها و جوي هاي خياباني مامن مناسبي براي تكثير سوسك ها و ساير حشرات موذي خواهند بود. به همين دليل  لازم است براي جلوگيري از بيماريهاي واگيردار به ويژه در مناطق پرجمعيت شهري شبكه هاي فاضلاب و نهرها تحت كنترل  درآيند. بي شك شهرداري هاي نواحي و محله ها با كمك  ماموران بهداشت محيط مي توانند شرايط را براي مقابله با بيماريهاي تابستاني فراهم كنند، ناامن كردن زمينه رشد و توليد حيوانات موذي عامل موءثري براي كاهش بيماريها خواهد بود.  البته تنها موضوع حفظ بهداشت محيط به سازمانهاي عمومي و دولتي برنمي گردد، عنصر انساني در اين چرخه بيماريزا عامل مهمي است، بي شك اگر تمامي شهروندان در محلات و محيطهاي زندگي خود عرصه را بر حيوانات موذي و بيماريزا تنگ كنند ديگر لزومي به مقابله سازمانهاي دولتي و عمومي  نخواهد بود.  يكي از كارشناسان حفاظت محيط زيست پيش از آنكه به مبارزه  مكانيكي و شيميايي اشاره كند مشاركت مردم را در ايجاد فضاي پاك در محيطهاي شهري به عنوان پيش شرط سلامتي  قلمداد مي كند و مي گويد: "علاوه بر مبارزه مكانيكي و شيميايي براي از بين بردن موش ها به خصوص نوع نروژي آن  بايد زباله ها و مواد زائد براي مدت طولاني بيرون از منزل انباشت نشود و مردم بايد حتي الامكان در ساعت مقرر اعلام شده زباله ها و نخاله ها را بيرون از منزل در مجاري و محل هاي انباشت زباله قرار دهند. " كودكان و خطر بيماري  فصل گرما با عطش بي آبي از راه فرا مي رسد و سودجويان  عرضه مواد غذايي و تنقلات بيماريزا تنها به فكر پركردن  جيبهاي خود مي باشند و از همين راه كودكان در معرض  ابتلا به بيماري هاي روده اي قرار مي گيرند. اولين و شايع ترين علت اسهال در كودكان در تمامي سنين از شيرخواري تا بلوغ عفونت و مسموميت هاي دستگاه گوارش است.  در اغلب موارد اسهال حاد توسط عفونت هاي روده اي به ويژه  از ويروس ها ايجاد مي شود ولي باكتريها و انگل ها نيز از عوامل مهم ايجاد كننده اسهال هستند. بعضي از باكتريها با ايجاد سم به خصوص در مسموميت غذايي باعث اسهال شديد و آبكي مي شوند.  مهمترين و شايع ترين عارضه اسهال حاد كم آبي در بدن است  كه خطرات جاني نيز در برخواهد داشت.  كم آبي خفيف وقتي است كه احساس تشنگي با خشكي مختصر مخاط دهان و زبان وجود دارد. در اين حالت تجويز 50 سي سي از محلول سرم خوراكي خنك به ازاء هر كيلوگرم وزن بدن كودك  در ساعات اوليه ضروري است.  در صورت كم آبي متوسط، كودك داراي چشماني گود رفته، پوست  خشك و چروكيده است و بايد 100 سي سي سرم خوراكي به ازاء هر كيلوگرم وزن به كودك خورانده شود در صورتي كه بچه از كم آبي شديد بي حال شود بايد ابتدا تجويز مايع از طريق  سرم وريدي تحت نظر پزشك صورت گيرد.  & نكات بهداشتي براي پيشگيري از ابتلاء افراد به اسهال و استفراغ:  1- مصرف آب و مواد غذايي سالم و بهداشتي  2- تغذيه كودك با شير مادر 3- پيشگيري از آلودگي ظروف و مواد غذايي توسط حشرات موذي  4- استفاده از سرپوش و شستشوي مكرر سرشيشه اطفال  5- نظافت و ضدعفوني دستشويي و توالت در صورت ابتلاء يكي  از ساكنين منزل. 
