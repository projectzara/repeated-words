   تابستان براي بسياري از كودكان و نوجوانان كه با حرفه اي خود را سرگرم مي كنند و به پس اندازي شيرين دست  مي يابند، هميشه با خاطرات خوب همراه است. دستفروشي هم  يكي از اين حرفه هاست.  دستفروشان فصلي معمولا" تعداد اندكي از كالاها را به  اندازه توان اقتصادي خودشان از فروشندگان عمده يا مغازه ها مي خرند و آنها را در محله ها و كنار گذرگاهها به مشتريان گوناگون عرضه مي كنند. اين قبيل كالاها اغلب شامل انواع نوشت افزار، اسباببازي هاي كوچك و ارزان قيمت، ميوه و خوراكي مي باشد. تا آنجا كه  دستفروشان فصلي كالاهاي غيرخوراكي را براي فروش عرضه  مي كنند، مشكل خاصي بروز نمي كند و مردم نيز با رغبت از اين نان آوران كوچك خريد مي كنند، اما وقتي مواد غذايي  به صورت غيربهداشتي توسط دستفروشان عرضه مي گردد، به  خودي خود، در يك زنجيره محدود بهداشت جامعه به خطر مي افتد.  به عنوان نمونه كساني كه ساندويچ تخم مرغ را كه لاي كاغذ كاهي پيچيده اند، داخل يك سيني مي گذارند و به انتظار مشتري مي نشينند، در واقع خطر را در كمين خريداران  احتمالي قرار مي دهند، چون هركدام از موادي كه براي تهيه  چنين ساندويچي به كار رفته در معرض فساد قرار مي گيرد.  مواد غذايي ديگري كه به همين ترتيب تهيه و عرضه مي شود نيز با خطر آلودگي و انتقال بيماري به مصرف كنندگان  روبه رو خواهد بود.  مهندس پاكزاد كارشناس صنايع غذايي درباره خطر عرضه  غيربهداشتي مواد غذايي توسط دستفروشان مي گويد: اين قبيل  مواد معمولا" در داخل خانه ها، كارگاههاي غيرمجاز و زيرزميني تهيه و عرضه مي شود و علاوه بر تركيبات مشكوك  مواد اوليه آنها به اين دليل كه به صورت باز و در معرض  هواي آلوده و گرد و غبار براي فروش عرضه مي گردد، خطر بيشتري دارند.  به گفته وي: براي پيشگيري از عرضه اين قبيل مواد بايد با كار فرهنگي و تبليغي مناسب، جامعه به طرف خريدهاي مناسب از فروشگاههاي مجاز تشويق شود وعرضه و فروش مواد غذايي  توسط دستفروشان منع گردد.  اين كارشناس اقدام اساسي براي جلوگيري از توليد مواد غذايي در كارگاههاي غيرمجاز را ضروري و حياتي مي داند و مي افزايد: به چند دليل عمده در حال حاضر برچيدن اين قبيل  كارگاهها قدري دشوار است نخست تورم و بيكاري و نياز اقتصادي كه بسياري از بيكاران را به سوي اين قبيل مشاغل  غيرمجاز مي كشاند. دوم پايين بودن قدرت خريد اكثريت مردم  است كه به ناچار به خريد مواد غذايي ارزان تر روي  مي آورند. سوم، عدم آگاهي بسياري از خانواده ها از زيان هاي موادي است كه توسط دستفروشان عرضه مي گردد.  بنابراين براي انجام يك كار اصولي بايد، مشكلات اقتصادي  كشور برطرف شود و نرخ بيكاري كاهش پيدا كند. اما در كوتاه مدت انجام كارهاي فرهنگي و اجرايي به صورت توام  براي جلوگيري از توليد وعرضه مواد غذايي ناسالم ضروري  است. 
