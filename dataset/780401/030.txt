 به دنبال عقبنشيني كامل نيروهاي صرب از كوزوو، ارتش  آزاديبخش كوزوو و ژنرال مايكل جكسون فرمانده نيروهاي  حافظ صلح بين المللي در اين استان يوگسلاوي توافقنامه  خلع سلاح اين جنبش چريكي را امضا كردند.  به گزارش خبرگزاري فرانسه، جكسون پس از امضاي اين  توافقنامه در خارج پريشتينا گفت: ارتش آزاديبخش كوزوو با امضاي اين توافقنامه پذيرفته است كه ديگر ماهيت نظامي  نداشته باشد.  وي گفت: كلينتون كمي پس از امضاي توافقنامه در گفتگوي  تلفني با هاشم تقي فرمانده ارتش آزاديبخش از تصميم اين  ارتش ابراز خشنودي كرد.  جكسون اين موافقتنامه را يك تعهد يك طرفه از سوي  آلبانيايي تبارهاي ارتش آزاديبخش كوزوو خواند.  در اين توافقنامه پيش بيني شده است كه ارتش آزاديبخش  تمام سلاحها به غير از سلاحهاي سبك را ظرف 30 روز از امضاي توافقنامه در محلهاي مقرر انبار كند.  در طول مدت 30 تا 90 روز اين محلها تحت كنترل مشترك ارتش  آزاديبخش و نيروهاي حافظ صلح بين المللي قرار خواهند گرفت و پس از 90 روز محلها تحت كنترل كامل نيروهاي حافظ صلح در خواهند آمد.  از سوي ديگر كشورهاي امضا كننده پيمان ثبات بالكان به  منظور بررسي موضوع بازسازي يوگسلاوي در ماه ژوئيه  (تيرماه)در سارايوو پايتخت بوسني گرد هم  مي آيند. سران گروه هشت در كلن اعلام كردند در صورتي كه  ميلوسويچ خواهان كمك براي بازسازي كشورش است بايد به  اصلاحات دمكراتيك در يوگسلاوي روي آورد.  كلينتون ديروز طي مصاحبه اي با سي. ان. ان با اشاره به  اينكه هدف ناتو سرنگوني ميلوسويچ نبوده است گفت اين  وظيفه مردم صربستان است كه تكليف ميلوسويچ را روشن كنند. 
