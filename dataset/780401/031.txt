 گزارش هاي دريافتي از منابع خبري حاكي است بوريس يلتسين،  رئيس جمهوري روسيه روز يكشنبه در ديدار با بيل كلينتون،  همتاي آمريكايي خود منبع اطلاعاتي مهمي را درباره ترور جان اف. كندي، رئيس جمهوري پيشين آمريكا به كلينتون  تحويل داده است.  به گزارش خبرگزاري فرانسه از واشنگتن، مقام هاي كاخ سفيد اعلام كردند، اين اطلاعات، گزارش هاي طبقه بندي نشده اي  از كا گ. ب، سازمان اطلاعات شوروي سابق است كه به زبان  روسي نوشته شده و پس از ترجمه و بررسي به اطلاع عموم  خواهد رسيد.  اين اسناد دربرگيرنده اطلاعاتي درباره لي هاروي اوسوالد كه به قتل كندي متهم است و گفته مي شود زماني در شوروي  مي زيسته نيز هست.  كندي سي و پنجمين رئيس جمهوري آمريكا بود كه در نوامبر سال 1963 ميلادي در شهر دالاس ايالت تگزاس به قتل رسيد.  مقام هاي كاخ سفيد مي گويند، هديه روسيه براي كلينتون كه  در حاشيه نشست گروه هشت در كلن آلمان به او تحويل داده  شد، نشانه ديگري مبني بر عادي شدن روابط مسكو و واشنگتن  است كه درپي بحران كوزوو رو به سردي گراييده بود.  كلينتون در پايان گفتگوي يك ساعته با يلتسين طي  مصاحبه اي با شبكه تلويزيوني سي ان. ان هر گونه نگراني در مورد وضعيت جسماني همتاي روسي خود را منتفي دانست و گفت،  يلتسين بسيار سالم و هوشيار است. 
