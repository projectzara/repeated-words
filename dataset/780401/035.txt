 كره شمالي به علت اختلاف نظر با كره جنوبي در مورد دريافت كود شيميايي اهدايي، مذاكرات با سئول را كه قرار بود ديشب برگزار شود به تعويق انداخت.  به گزارش ايرنا يك سخنگوي هيات كره جنوبي ديروز در پكن  به خبرنگاران گفت، كره شمالي اين مذاكرات را متوقف كرد بدون آنكه زماني براي ادامه آن تعيين كند. وي افزود، قرار بود دو طرف ديشب در پكن مذاكره كنند اما كره شمالي  خواستارتعويق اين گفت وگوها شد. در حال حاضر معاون وزير وحدت كره جنوبي و رئيس كميته وحدت صلح آميزكره شمالي در پكن بسر مي برند تا شايد براي تعيين زمان از سرگيري  گفت وگوهابه توافق برسند.  اعضاي هيات نمايندگي كره شمالي در اين زمينه حاضر به  گفت وگو باخبرنگاران نشدند.  كره شمالي به برنامه زمان بندي شده كره جنوبي براي  ارسال كود شيميايي رايگان به اين كشور اعتراض دارد.  در صورت برقراري مجدد اين مذاكرات، وحدت مجدد خانواده هاي كره اي جدا شده در دو كشور از سال 1950، از موضوعات مورد بحث در گفت وگوها خواهد بود. بالغ بر يك  ميليون خانوار كره اي كه در دو كشور اقامت دارند، در پي  جنگ دو كره درسال 1950، روابط شان قطع شد.  كره جنوبي بطور جدي خواستار حل مساله جدايي خانواده هاي  كره اي در دو كره است اما پيونگ يانگ اين موضوع را منوط به حل مسائل ديگري از جمله ارسال كود شيميايي، مي داند. 
