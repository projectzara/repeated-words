 گروه شهري: مديرعامل شركت پشتيباني امور دام كشور اعلام  كرد160 واحد ازحدود 500 كشتارگاه كه در جوار منازل  مسكوني قرار دارند، بايد دركوتاه مدت تعطيل شوند.  احمد صيفي كاران در گفت وگو باخبرگزاري جمهوري اسلامي  افزود: نبود امكانات و تجهيزات و نيز آلوده كردن محيط زيست از علل عمده براي تعطيل كشتارگاه هاي مذكور است. در ميان مدت نيز بايد بيش از 50 كشتارگاه ديگر به همين علل  تعطيل شوند.  وي گفت: سالانه بيش از 100 هزار تن مواد زائد كشتارگاهي  كه قابل تبديل به مواد اوليه صنعتي است، از دسترس خارج و به يكي از عوامل آلوده كننده محيط زيست تبديل  مي شوند.  وي گفت: به دليل رعايت نشدن استانداردها در كشتارگاه هاي غيربهداشتي، صدمه جدي به صادرات پوست و روده كشور كه يكي از اقلام مهم صادرات غيرنفتي است، وارد شده است.  صيفي كاران با بيان اينكه هنوز بخش قابل توجهي از كشتار دام و توليدگوشت در خارج از محيط كشتارگاهي، حتي  كشتارگاه هاي غيربهداشتي صورت مي گيرد، شمار كشتارگاه هاي صنعتي و بهداشتي استاندارد در كشور را محدود ذكر كرد. وي اظهار داشت: سرمايه گذاري در بخش  كشتارگاهي نسبت به سهم توليد اموردام در اقتصاد كشور ناچيز است.  وي افزود: در سال هاي اخير تلاش شده با فراهم كردن  زمينه هاي مشاركت سرمايه گذاران بخش خصوصي حركت جدي براي  صنعتي كردن كشتارگاه ها آغاز شود، اما به دليل هزينه بر بودن، در حال حاضر در قالب توليد گوشت امكان برگشت ندارد و لازم است تسهيلات ويژه اي براي آن منظور شود.  وزارت جهاد سازندگي در سال 1370 طبق تبصره 39 قانون  بودجه ماموريت يافت تا طراحي و اجراي شش مجتمع كشتارگاهي  در شش نقطه دام خيز كشور را دربرنامه كار خود قرار دهد.  صيفي كاران در اين باره گفت: تاكنون 2 كشتارگاه از شش  مجتمع مورد نظردر ايلام و كهكيلويه و بويراحمد افتتاح  شده و روز 29 خرداد نيزمرحله اول مجتمع كشتارگاهي  چهارمحال و بختياري به بهره برداري رسيد و مرحله تكميلي  آن در چندماه آينده به بهره برداري مي رسد.  مديرعامل شركت پشتيباني امور دام كشور گفت: بهره برداري  از مجتمع هاي كشتارگاهي در استان هاي تهران و فارس در سال جاري در دستور كار قرار گرفته است.  وي اظهار اميدواري كرد، بر اساس مطالعاتي كه در حال  انجام است، تجهيز، تكميل و احداث 100 كشتارگاه صنعتي  براي كشورقابل اجرا شود اين برنامه ازطريق اصلاح شماري  از كشتارگاه هاي موجود و تاسيس كشتارگاه هاي جديد، عملي  خواهد بود.  وي گفت: در صورت تصويب هيات وزيران، جهاد سازندگي در قالب مشاركت بابخش هاي خصوصي و تعاوني توليدي و استفاده  از تسهيلات بانكي و دولتي مي تواندنسبت به اجراي اين  برنامه اقدام كند. 
