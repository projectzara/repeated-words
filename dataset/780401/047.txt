 در پي درج مطلبي در" همشهري "مورخ 19 خرداد مبني بر " تعلل سازمان حفاظت محيط زيست در اعمال قدرت اجرايي خود"  روابط عمومي اين سازمان در نامه اي كه در ذيل از نظرتان  مي گذرد در اين زمينه توضيح داد. متن نامه به اين شرح  است:  با اعلام خرسندي از توجه و حساسيت اساتيد و محققان كشور به مناطق تحت مديريت اين سازمان كه نمونه هايي از عرصه هاي طبيعي كشور مي باشند و استقبال از انتقادات و پيشنهادات سازنده لازم مي داند مواردي را متذكر شود: الف -  سازمان حفاظت محيط زيست طرحي با عنوان تجهيز و بهره وري  مناطق چهارگانه ندارد مگر در مورد پارك ملي گلستان و با عنوان بهسازي پارك ملي گلستان كه كليه اهداف طرح مذكور نيز برابر تقويم عملياتي در دست اجراست بنا براين طرح  موضوع نابساماني مناطق به جهت تعويق طرح مذكور قضاوت  درستي نيست.  ضمنا" آتش سوزي در مناطق مينودشت و بمو به مساحت 20 هكتار به جهت عدم آگاهي كافي بازديدكنندگان و بهره برداران از يك سو و ضعف امكانات مهار آتش براي كليه  عرصه هاي طبيعي كشور محتمل مي باشد و در صورت وقوع،  مديران محترم با آمادگي هاي پيش بيني شده اقدام لازم را معمول مي دارند.  ب- صرف نظر از ضعف هاي احتمالي موجود در تاريخچه سازمان  كه عموما" ريشه در نحوه نگرش نظام برنامه ريزي و سياستگذاري كشور به مسايل محيط زيست داشته طرح موضوع  تعلل را يك شعار بي رابطه با واقعيت هاي كشور تلقي كرده  و انتظار دارد در همايش هاي علمي، بررسيها بصورت موردي،  واضح و روشن صورت گيرد.  در خاتمه ضمن استقبال مجدد از هرگونه بحث و بررسي و انتقاد علمي در رابطه با مسايل مربوط به محيط زيست، بر هم پيمان بودن سازمان حفاظت محيط زيست با شعارهاي رياست  محترم جمهوري بويژه قانونگرايي و رعايت حريم قانون تاكيد مي نمايد. 
