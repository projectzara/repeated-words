 گروه شهرستانها: رئيس سازمان مسكن و شهرسازي استان  سيستان و بلوچستان گفت: امسال 1200 واحد مسكوني  ارزان قيمت براي اقشار كم درآمد در زاهدان و ديگر شهرستانهاي استان احداث مي شود. وي افزود: از اين تعداد 600 واحد استيجاري خواهد بود و 600 واحد ديگر به صورت  مشاركتي ساخته مي شود.  به گزارش خبرنگار همشهري از زاهدان، مهندس كول اضافه كرد:  مسكن و شهرسازي سيستان و بلوچستان سال گذشته با آغاز به كار طرح احداث 2 هزار واحدي مسكن در استان موفق شد بين استانهاي سراسر كشور در بخش مسكن، املاك، حقوقي،  درآمد، استيجاري، آماده سازي و صرفه جويي هزينه هاي جاري  مقام اول را به خود اختصاص دهد و در بخشي از شاخصهاي  مذكور حتي تا 300 درصد نسبت به برنامه پيش افتاد.  وي همچنين گفت: طرحهاي انبوه سازي به دو صورت با سرمايه  مردم و استيجاري با درآمد سازمان اجرا مي شود كه در بخش،  با سرمايه مردم 3600 واحد در دست اجرا است و سال گذشته  از 500 واحد آن بهره برداري شد و در بخش استيجاري با درآمد سازمان و تسهيلات بانكي نيز تاكنون بيش از 15 ميليارد ريال هزينه شده كه 320 واحد احداثي در شرف  واگذاري است و 400 واحد ديگر از طرح 2 هزار واحدي سال 77 نيز در 6 ماهه دوم سال جاري به بهره برداري خواهدرسيد.  رئيس سازمان مسكن و شهرسازي سيستان و بلوچستان همچنين  اعتبارات عمراني استان در بخش مسكن و شهرسازي را بيش از 7 ميليارد ريال و اعتبارات ملي اين بخش را 2/1 ميليارد تومان اعلام كرد و يادآور شد: اعتبار عمراني تخصيص يافته  صرف تكميل ساختمانهاي دولتي در استان مي شود و اعتبارات  ملي نيز براي تكميل بيمارستان 540 تختخوابي زاهدان و 224 تختخوابي زابل هزينه خواهدشد.  وي خاطرنشان كرد: درحال حاضر 3 هزار واحد مسكوني از طريق  بخش خصوصي در استان دردست ساخت است و سازمان مسكن و شهرسازي استان موفق شده است با جذب نزديك به 70 شركت و پيمانكار بخش خصوصي كه اغلب بومي هستند، سرمايه هاي  سرگردان را وارد بخش مسكن و توليد انبوه كند. 
