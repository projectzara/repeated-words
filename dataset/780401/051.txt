 گروه شهرستانها: مدير عامل شركت آب و فاضلاب روستايي  استان همدان گفت: به دليل كمبود اعتبار، در حال حاضر 136 طرح آبرساني روستايي دراستان ناتمام مانده و نيازمند جذب اعتبارات دولتي است.  به گفته وي، امسال تنها 33 طرح زير پوشش اعتبارات دولتي  قرار گرفته است.  به گزارش خبرنگار همشهري از همدان، مهندس رياحي خرم  افزود: كل اعتبارات ابلاغي شركت در سال جاري حدود 4 ميليارد ريال است كه اين مبلغ به تكميل 33 طرح نيمه تمام  كلرزني و نگهداري چاهها اختصاص يافته است.  وي با بيان اين كه از 136 طرح نيمه تمام 77 طرح احداثي و 59 طرح توسعه اي است، اعتبار لازم براي تكميل تمامي  طرحهاي نيمه تمام آبرساني در سطح استان را 15 ميليارد ريال اعلام كرد.  وي گفت 225 روستا در استان همدان فاقد شبكه آب سالم  آشاميدني است و از آنجايي كه بيشتر اين روستاها زير 50 خانوار جمعيت دارند، احداث شبكه آبرساني به صورت خصوصي  براي ساكنان اين روستاها مقرون به صرفه نيست و شركت در نظر دارد با بهسازي منبع آب و نصب شير برداشت عمومي،  نياز اهالي اين روستاها را به آب آشاميدني برطرف سازد. 
