   تبريز- خبرنگار همشهري: با كمك 1500 ميليون ريالي وزارت  فرهنگ و ارشاد اسلامي، كار احداث ساختمان خانه فرهنگ  تبريز پايان يافت و بهره برداري از آن آغاز شد.  خانه فرهنگ تبريز كه مجهز به سالن سخنراني و دو نگارخانه  با عناوين استاد ميرعلي تبريزي و استاد علي اكبر ياسمي  است، در شش طبقه و با مساحت 6500 متر مربع بنا شده و در يكي از طبقات آن اداره كل فرهنگ و ارشاد اسلامي  آذربايجان شرقي مستقر مي باشد.  همزمان با بهره برداري از خانه فرهنگ تبريز، نمايشگاه  بزرگ آثار تجسمي، حجمي، خوشنويسي و عكس هنرمندان برجسته  آذربايجان شرقي در نگارخانه هاي آن داير شد كه همه روزه  مورد بازديد علاقه مندان قرار مي گيرد. 
