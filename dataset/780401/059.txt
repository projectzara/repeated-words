 گروه شهرستانها: وزير بازرگاني در جلسه كميته توسعه  صادرات غير نفتي لرستان گفت: به صاحبان واحدهاي توليدي  صنعتي كشور براي حضور فعالانه در نمايشگاههاي خارجي ارز يارانه اي پرداخت مي شود.  به گزارش خبرنگار همشهري در خرم آباد شريعتمداري افزود:  امسال به همين منظور 10 ميليون دلار ارز پيش بيني شده  است و هزينه هاي انتقال كالا نيز براي صاحبان واحدهاي  متقاضي به ميزان 80 درصد حذف شده است.  به گفته وي براي معرفي هر چه بيشتر كالاهاي ايراني و بستن قراردادهاي بلندمدت بازرگاني، توليدكنندگان  خرده پايي كه در نمايشگاههاي خارجي شركت كنند براساس  سياست هاي وزارت بازرگاني از صددرصد يارانه هاي پيش بيني  شده استفاده خواهند كرد.  وي با اشاره به اين كه با تلاشهاي فراوان اين وزارتخانه  در طول دو سال گذشته وضعيت صادرات كالاهاي غيرنفتي به  جايگاه مناسبي رسيده است افزود: عمده ترين مشكل در مسير صادرات كالاهاي غيرنفتي، وجود مراكز صدور مجوز مي باشد كه خوشبختانه امسال حدود 90 درصد اين مراكز توسط وزارت  بازرگاني حذف شده است.  وزير بازرگاني با بيان اين كه در حال حاضر 85 درصد از صادرات كشور مربوط به 50 قلم كالا و 15 درصد از كل  صادرات غير نفتي مربوط به 20 هزار عنوان كالاي ديگر است  افزود: در حال حاضر فرهنگ صادرات در كشور ضعيف است و بايد اين فرهنگ در بين دولت و صادركنندگان تقويت شود.  وي با بيان اين كه امسال در بخش تبصره هاي مختلف بودجه  ميزان اعتبارات اختصاص يافته به لرستان متناسب با وضعيت  نرخ بيكاري تعيين شده است افزود: به دليل بالا بودن  ميزان محروميت در منطقه، اعتبارات تخصيص يافته كافي نيست  و بايد در برنامه پنج ساله سوم اصولي تر براي اين استان  برنامه ريزي شود.  وزير بازرگاني همچنين در بيت نماينده ولي فقيه در استان  و امام جمعه خرم آباد گفت آرامش و همدلي، صفا و صميميت  بين مسئولان نظام در كشور، بيش از پيش ضروري است.  وي با بيان اين كه هدف ما در وزارت بازرگاني كوچك كردن  تشكيلات اين وزارتخانه است افزود: در حال حاضر معاونت هاي اين وزارتخانه از 12 معاونت به 5 معاونت كاهش  يافته است.  وي گفت: در سال گذشته مبلغ 4 ميليارد تومان از اعتبارات  يارانه اي اين وزارتخانه كسر و به كشت دانه هاي روغني در استانهاي كشور اختصاص يافت. 
