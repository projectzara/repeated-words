 گروه شهرستانها: معاون وزير جهاد سازندگي و رئيس سازمان  دامپزشكي كشور گفت: حمايتهاي دولت از صنعت مرغداري و دامداري در پايان برنامه دوم توسعه ادامه دارد و همچنين  در برنامه سوم توسعه اقتصادي اين حمايتها كه شامل  حمايتهاي مادي و برنامه اي است ادامه خواهد يافت.  به گزارش خبرنگار همشهري در قزوين دكتر مطلبي افزود:  امسال طبق مصوبات مجلس شوراي اسلامي واردات گوشت متوقف  شد ولي اين امر خوشبختانه با افزايش توليدات داخلي مانع  كاهش مصرف و يا كمبود گوشت در كشور شده است.  وي يادآور شد: براي رفع نيازهاي داخلي قادريم سالانه 700 هزار تن گوشت قرمز، 700 هزار تن گوشت مرغ، 400 هزار تن  آبزيان و 500 هزار تن تخم مرغ در كشور توليد كنيم. ولي  بعد از سپري كردن دوران واردات گوشت به صادرات و ارزآوري  براي كشور چشم دوخته ايم.  وي خاطرنشان ساخت: حمايتهاي دولت در زمينه صادرات  توليدات گوشتي جدي و بي وقفه خواهد بود.  واحد توليدي مرغ اجداد كه ديروز توسط وزير بازرگاني  افتتاح شد قادر است سالانه يك ميليون و 200 هزار جوجه  يكروزه مادر توليد كند. اين واحد همچنين ظرفيت جوجه كشي  8 ميليون تخم مرغ را در سال دارد. 
