 گروه شهرستانها: معاون هماهنگي و امور عمراني وزير كشور در جلسه شوراي اداري شهرستان كرج از راه اندازي سامانه  اطلاع رساني رايانه اي وزارت كشور خبر داد.  به گزارش خبرنگار همشهري در كرج احمد خرم گفت: با راه اندازي سامانه اطلاع رساني رايانه اي وزارت كشور،  مديران اين وزارتخانه، ادارات ذيربط و شهرداريها مي توانند پاسخ سئوالات خود را به روز دريافت كنند.  وي اظهار داشت: مديريت امروزي يك مديريت اقناعي است و مديريت دستوري سابق از نظر علم مديريت يك مديريت منسوخ  در جهان به شمار مي رود.  وي افزود: بسياري از مديران كارآمد كشور در تلاش براي  يافتن پاسخهاي مناسب خود هستند و مديريت اقناعي كه امروز جايگزين مديريت دستوري سابق شده است به بسياري از ابهامات موجود در روند كاري پاسخ لازم را ارائه خواهد كرد.  وي همچنين درباره ارتباط فرمانداران با شوراها گفت:  فرمانداران به عنوان نمايندگان عالي دولت مسئول نظارت بر مصوبات شوراها و مطابقت آنها با قوانين عمومي كشور هستند.  چاووشي فرماندار كرج نيز در ادامه جلسه به افزايش فقر و بيكاري اشاره كرد و گفت: افزايش فقر و بيكاري موجود بنياد نظام را به خطر مي اندازد و اگر براي جلوگيري از اين معضل بخصوص در ميان قشر جوان و تحصيلكرده اقدامي  نشود موجوديت نظام در مخاطره شديد قرار خواهد گرفت.  وي با بيان اين كه لازم است با برنامه ريزي مناسب و ايجاد اشتغال فشار اقتصادي را بر مردم كاهش دهيم تصريح  كرد: اگر در ارزشيابي به مديري نمره بالا داده نشود معترض مي شود و در اينجا اين سئوال مطرح مي شود كه اگر همه مديران لايقند پس گرفتاريهاي مردم از كجاست؟ وي خاطرنشان كرد: مديران و مسئولان بايد با آرامش و متانت پاسخگوي مشكلات مردم باشند و بدين وسيله اعتقاد و اعتماد آنان را به نظام تقويت كنند.  فرماندار كرج در بخش ديگري از سخنانش به دخالت  شهرداريهاي برخي از مناطق تهران اشاره كرد و گفت:  متاسفانه دخالت شهرداريهاي برخي از مناطق تهران در امور روستاهاي دهستان گرمدره موجبات نگراني شهروندان ساكن در اين منطقه را فراهم ساخته است.  وي افزود: دخالت شهرداري ها نقض صريح و آشكار قانون  مي باشد و لازم است با اعمال اصلاحيه ماده 9 قانون  شهرداريها ضمن پرهيز از اين دخالتها حقوق شهروندان منطقه  رعايت شود.  چاووشي نداشتن جاده كمربندي در اطراف شهر كرج، آلودگيهاي  ناشي از نشت فاضلاب در سطح اين شهر، جاري شدن بخشي از فاضلاب روستايي به رودخانه كرج و رشد بي رويه جمعيت  مهاجر به اين شهرستان را از جمله مشكلات فرمانداري ذكر كرد. 
