 گروه شهرستانها: مديرعامل راه آهن جمهوري اسلامي ايران  در مراسم معرفي حيان به عنوان مديركل جديد راه آهن جنوب شرق گفت: در برنامه سوم توسعه، ميزان حمل و نقل مواد معدني از 6 ميليون تن به 14 ميليون تن افزايش مي يابد و حجم حمل بار توسط راه آهن درپنج سال آينده به دو برابر خواهد رسيد.  به گزارش خبرنگار همشهري در يزد دادمان افزود: طرح  راه آهن بافق - مشهد در دست احداث است و از محل فروش  گازوييل به ازاي هر ليتر 10 ريال و همچنين 2 ريال عوارض  كرايه حمل و نقل، به ترتيب 80 و 30 ميليارد ريال به اين  طرح اختصاص يافته است كه اميدواريم هرچه زودتر به  بهره برداري برسد.  وي اظهار داشت: زمان مسافرت بين سرخس - بندرعباس 3 تا 4 روز است و در حال حاضر نه تنها از سريعترين قطارهاي  مسافري و باري اروپا عقبتر نيستيم بلكه جلوتر هم هستيم.  وي ميزان حمل و نقل ترانزيتي راه آهن در سال 76 را 2/1 ميليارد تن و در سال 77، 5/1 ميليارد تن ذكر كرد و گفت:  درآمد راه آهن از محل ترانزيت سالانه 50 ميليون دلار است.  وي افزود: براي پايانه هاي احداث شده در بندرعباس از سوي  بخش خصوصي 100 ميليارد ريال سرمايه گذاري شده است و امسال تلاش مي كنيم حمل و نقل فراورده هاي نفتي را به  سمت بندرعباس بكشانيم.  وي گفت: با احداث يك كارخانه توليد سوخت دريايي در بندرعباس سالانه يك ميليون تن فراورده نفتي و مازوت در اين مسير ترانزيت مي شود و يك منبع درآمد مستمر بزرگ  براي كشور به وجود مي آيد.  همچنين در اين مراسم استاندار يزد گفت: با وجود نيروهاي  متدين، متخصص و سختكوش كمترين مشكل را در راه آهن داريم.  وي با بيان اين كه مهمترين خطوط آهن از استان يزد مي گذرد از يزد به عنوان چهارراه حمل و نقل كشور نام برد. 
