 اراك- خبرنگار همشهري: رئيس كل دادگستري استان مركزي  گفت: دخالت ديدگاه سياسي در امر قضا و سياسي شدن دستگاه  قضايي خيانت به نظام مقدس جمهوري اسلامي محسوب مي شود.  سيدعليرضا آوايي روز دوشنبه در جمع خبرنگاران افزود:  سياسي شدن براي دستگاههاي نظامي و اطلاعاتي هم يك آفت  محسوب مي شود زيرا اين دستگاهها متعلق به همه مردم هستند و بايد براساس قانون و حق عمل كنند.  وي گفت: سياسي شدن قوه قضائيه به اين معني نيست كه  قاضيان ديدگاه سياسي خاصي نداشته باشند، بلكه به اين  معناست كه در رسيدگي به يك پرونده تنها حق و قانون را براساس مستندات در نظر بگيرند. آوايي احياي حقوق عامه و گسترش عدل و آزاديهاي مشروع را از جمله وظايف قانوني قوه  قضائيه دانست و افزود: در اجراي حق و عدالت بايد تشويق و توبيخ همه افراد براي قاضي يكسان باشد.  كوتاه از سراسر كشور راه اندازي دفتر مخابراتي روستايي با تجهيزات تلفن همراه  اروميه- خبرنگار همشهري: بهره برداري از نخستين دفتر مخابراتي با تجهيزات ثابت تلفن همراه در روستاي مرنگلوي  وايلاق از توابع شهرستان اروميه آغاز شد. باراه اندازي  اين دفتر مخابراتي، 80 خانوار از اهالي اين روستا مي توانند با ساير نقاط كشور ارتباط تلفني برقرار كنند.  به گفته مدير عامل شركت مخابرات آذربايجان غربي، تا پايان امسال 150 دفتر مخابرات روستايي با تجهيزات تلفن  همراه در سطح استان راه اندازي مي شود.  از سرگيري پروازهاي شركت هواپيمايي آسمان در اردبيل  اردبيل- خبرنگار همشهري: در پي وقفه چند ماهه، پروازهاي  شركت هواپيمايي آسمان در شهر اردبيل از سرگرفته شد. به  گفته مسئول دفتر هواپيمايي آسمان در اردبيل، پروازهاي  اين شركت ساعت 19 روزهاي يكشنبه و چهارشنبه هر هفته از اردبيل به تهران و درساعت 30/17 روزهاي ياد شد، از تهران  به اردبيل انجام مي پذيرد.  بهره برداري از 37 طرح عمراني و توليدي در اردبيل  اردبيل- خبرنگار همشهري: همزمان باهفته جهاد سازندگي،  37 طرح عمراني و توليدي جهاد سازندگي در استان اردبيل به  بهره برداري رسيد.  به گفته مدير كل جهاد سازندگي استان اردبيل، اين طرحها شامل 7 طرح راهسازي، 4 طرح برق رساني روستايي، 6 طرح آبرساني، 7 طرح شيلات، 4 طرح توليدي، 6 طرح  آبخيزداري و 3 طرح آموزشي و اداري است كه با 6 ميليارد و 590 ميليون ريال هزينه راه اندازي شده است.  بهره برداري از 168 طرح عمراني در مازندران  ساري- خبرنگار همشهري: به مناسبت هفته جهاد سازندگي 168 طرح عمراني، توليدي و اشتغال زا با سرمايه گذاري 38 ميليارد ريال در مازندران به بهره برداري رسيد. با بهره برداري از اين طرحها افزون بر 40 هزار خانوار روستايي از امكانات وتسهيلات فراهم شده بهره مند شدند.  بهره برداري از مزرعه پرورش ماهي قزل آلا در سردشت  اروميه- خبرنگار همشهري: نخستين مزرعه سرد آبي پرورش  ماهي قزل آلا درنقطه صفر مرزي ايران وعراق در سردشت به  بهره برداري رسيد. اين مزرعه كه با صرف 375 ميليون ريال  اعتبار ايجاد و آماده سازي شده قادر است در هر دوره  پرورشي 25 تن ماهي قزل آلا توليد كند.  بهينه سازي مصرف انرژي در اردبيل  اردبيل- خبرنگار همشهري: با هدف بهينه سازي مصرف انرژي و صرفه جويي در مصرف فراورده هاي نفتي، كميته هاي متعددي  با همكاري شركت ملي پخش فرآورده هاي نفتي منطقه اردبيل و ادارات كل استان تشكيل شد. رئيس شركت ملي پخش  فراورده هاي نفتي اردبيل افزود: اين كميته ها شامل  بخشهاي صنايع، مسكن، كشاورزي و فرهنگي پس از بحثهاي  كارشناسي متعدد، راهكارهاي اصولي بهينه سازي مصرف انرژي  در استان را شناسايي كردند. به گفته وي تبديل سوخت صنايع  از نفت گاز به گاز طبيعي، مجهز ساختن موتور چاههاي آب كشاورزي به نيروي برق، رعايت اصول مهندسي و معماري در ساختمان ها به منظور جلوگيري از اتلاف انرژي از جمله اين  راهكارها است كه با اجراي آن ها، ميزان مصرف انرژي در استان به ميزان قابل توجهي كاهش مي يابد. 
