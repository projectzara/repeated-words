 در پي درج نامه وزير فرهنگ و ارشاد اسلامي خطاب به  اسدالله بادامچيان مديرمسئول نشريه "شما"، بادامچيان  ديروز جوابيه اي به اين شرح فرستاد:  جناب آقاي دكتر مهاجراني وزير محترم فرهنگ و ارشاد اسلامي، با سلام ; نامه مورخ يكشنبه 30/3/78 جنابعالي را در همان روز دريافت نمودم و بسيار تعجب كردم. زيرا تصور نمي كردم چاپ يك خبر، در نشريه "شما" اين چنين حضرتعالي  را ناراحت، نگران و عصباني نمايد.  تصميم داشتم صبح روز بعد(دوشنبه 31/3/78)با شما تماس  حاصل نمايم تا پاسخ را به گونه اي ديگر بنويسيد زيرا در هر حال ما احترام مسئولان را لازم و البته توضيح را هم  حق همه كس مي دانيم ولي روز دوشنبه 31/3/78 معلوم شد كه  جنابعالي پاسخ را براي همه نشريات ارسال كرده ايد و كمي  تحمل نكرديد تا پاسخ را ما طبق قانون مطبوعات در نشريه  درج نماييم.  و اما اصل مسئله، "نشريه شما" در مورخ 20/3/78 يك مطلب " شنيده شده "در ستون "فقط براي شما" درج نمود كه درج  اين گونه مطلب روال همه مطبوعات است. اين خبر در محافل  سياسي كاملا" شايع شده بود.  پيگيري هاي مكرر براي تماس با شما و ساير دوستانتان به  جايي نرسيد. لذا براساس روال مطبوعاتي خبر با عبارت  (شنيده شده)درج گرديد و در پايان هم عنوان شد كه "تماس  خبرنگار ما جهت اطلاع رساني به مردم ميسر نشده "پس از نشر اين خبر تا تاريخ 27/3/78 هيچگونه تكذيبيه اي و يا توضيحي براي نشريه ارسال نشد تا اينكه در تحليل مورخ  27/3/78 همراه عبارت(طبق اطلاعات واصله)به اين مطلب اشاره شد. بنابراين "نشريه شما" براساس روال مطبوعاتي  عمل كرده و طبعا" وزير ارشاد كه آشنا به روال مطبوعاتي  مي باشد خوب مي داند كه اگر خبري را نشريه اي درج نمود چنانچه توضيحي لازم بود تكذيب آن را بايد براي همان  نشريه بفرستند و آن نشريه هم طبق قانون مطبوعات موظف به  درج آن است. نوشتن يك پاسخ طنزآميز، همراه با بكارگيري  عباراتي همچون دروغ و... حكيم ذيمقراطيس و نقاش بدنقش  و اتهام اينكه ما به دروغ دلبسته باشيم و يا خداي ناكرده  استفاده ابزاري از بزرگان اسلام داشته باشيم و ارسال  پاسختان به همه نشريات چيزي نيست كه در شان وزير ارشاد و فرهنگ اسلامي باشد نامه شما بيشتر نمايانگر يك موضع  تند سياسي و انفعالي است كه حداقل در سياست تساهل و تسامح نمي گنجد!  نامه جنابعالي را عليرغم ميل خودم كه حفظ شئونات وزير جمهوري اسلامي را لازم مي دانم در نشريه درج خواهيم كرد.  اميد است كه انشاءالله خداوند همه ما را در جهت خير و صلاح و حفظ ارزش ها و دستاوردهاي انقلاب اسلامي هدايت  فرمايد.  با دعاي خير- بادامچيان 
