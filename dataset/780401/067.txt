   استكبار به كمتر از سلطه راضي نيست و جمهوري اسلامي  ايران هيچگاه آن را نخواهد پذيرفت  خبرگزاري جمهوري اسلامي: حضرت آيت الله خامنه اي رهبر معظم انقلاب اسلامي ديروز در ديدارآقاي "حسن عبدالله  الترابي" رئيس مجلس سودان، مهمترين وجه مشترك روابط ايران و سودان را حكومت اسلامي و تلاش براي گسترش شريعت  اسلامي بيان و تاكيد كردند: تمام دشمني هاي استكبار با دو كشور ايران و سودان، به دليل عمل به اسلام است.  مقام معظم رهبري با تاكيد بر اين كه كوتاه آمدن و جلب رضايت مقطعي استكبار، باعث رفع اين دشمني ها نخواهد شد،  تصريح كردند: استكبار به كمتر از سلطه راضي نيست و جمهوري اسلامي ايران هيچگاه آن را نخواهد پذيرفت و در مقابل استكبار به هيچ وجه انعطاف نشان نخواهد داد.  حضرت آيت الله خامنه اي، امكان تحقق حاكميت اسلام و مخالفت با اهداف استكباري را دو ويژگي حاكميت اسلام  برشمردند و افزودند: ما به اسلام افتخارمي كنيم و تمام  تلاش ما اين است كه حاكميت حقيقي اسلام را تحقق بخشيم.  رهبر معظم انقلاب اسلامي با تاكيد بر اين كه جمهوري  اسلامي ايران در روابط خود با كشورهاي مختلف، مصالح و منافع دوجانبه را مدنظر دارد و در مقابل انگيزه هاي  استكباري خواهد ايستاد، خاطر نشان كردند: جمهوري اسلامي  ايران هيچ گاه در مقابل غرب در مقام توجيه مواضع و اصول  اسلامي خود برنخواهد آمد، بلكه غربيها بايد مواضع غلط خود را اصلاح كنند.  در اين ديدار پيش از سخنان مقام معظم رهبري، حسن الترابي  رئيس مجلس سودان ضمن ارائه گزارشي از وضعيت كشور خود، به  توطئه هاي مختلف دشمنان اسلام اشاره كرد و ضرورت اتحاد بيش از پيش كشورهاي اسلامي را موردتاكيد قرار داد. 
