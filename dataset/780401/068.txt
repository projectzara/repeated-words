   * دولت ايتاليا از تلاش ايران براي آزادي گروگان ها قدرداني كرد * عوامل آدم ربايي خود را به نيروهاي امنيتي تسليم كردند تهران- خبرگزاري جمهوري اسلامي: سفير ايتاليا در تهران از تلاش مقامهاي ايراني براي آزادسازي سريع اتباع  ايتاليايي ربوده شده صميمانه تشكر كرد.  دكتر" لودويگو اورتونا" به خبرنگاران گفت: همكاري  نيروهاي اطلاعاتي ووزارت امورخارجه جمهوري اسلامي ايران  براي آزادي ايتاليايي هاي ربوده شده بازتاب بسيار مثبتي  در نزد مقامهاي ايتاليايي خواهد داشت.  سفيرايتاليا كه براي استقبال از اتباع ايتاليا در فرودگاه مهرآباد حضوريافته بود، اظهار داشت: بزودي  پيامهاي سپاس و تقدير مقامهاي ايتاليايي به دست مقامهاي  ايراني خواهد رسيد.  وي تصريح كرد: ربوده شدن اتباع بيگانه در ايران يك  اتفاق استثنايي بودكه براي نخستين بار به وقوع پيوست و نبايد اين مسئله را بزرگ كنيم.  لودويگو اورتونا خطاب به جهانگرداني كه ايران را براي  سياحت و گردشگري انتخاب مي كنند، گفت: در نظر داشته  باشيد كه ايران بسيار امن است و هيچ مشكلي در اين رابطه  وجود ندارد.  خاطرنشان مي شود دو مهندس و يك تكنسين ربوده شده  ايتاليايي، پس از آزادي از اسارت گروگانگيران، صبح ديروز از فرودگاه زاهدان عازم تهران شدند.  يكي از اين افراد هنگام اعزام به تهران در فرودگاه  زاهدان گفت: اتباع آزاد شده پس از ديدار با خانواده و همكارانشان به محل كار خود، شركت فولادآلياژ يزد بازخواهند گشت.  او گفت: آنان پس از آزادي با همكاران خود در شركت  دانيلي وخانواده هاي خود گفتگو كرده اند.  اسامي آزادشدگان "لورنزو ترمايت "،" ريكاردو پا سيناتو"  و" گيزپو زيزا" است.  استاندار سيستان و بلوچستان در جريان اعزام اين افراد به خبرگزاري جمهوري اسلامي گفت: پس از ربوده شدن اتباع  ايتاليايي در بم با پيگيري هاي شوراي تامين استان هاي  كرمان و يزد افراد ياد شده پس از نه روز اسارت وبا انجام  شگردهاي خاص اطلاعاتي و رواني توسط اداره كل اطلاعات  سيستان وبلوچستان ديروز(يكشنبه)به طور كامل آزاد شدند.  سيدمحمود حسيني افزود: گروگانگيران از اشرار و قاچاقچيان مواد مخدرمنطقه بودند و در گروگانگيري غرض  سياسي نداشتند و منسوبان آنان قبلا" درمبارزه با ماموران  انتظامي سيستان و بلوچستان به قتل رسيده اند و قصد داشتند در اين مسئله توجه مسئولان را به خود جلب كنند.  وي ادامه داد: مسئولان سياسي، اجرايي و امنيتي كرمان و سيستان وبلوچستان اعلام كردند مقدمات آزادي اتباع ياد شده را با واردكردن افراد ذي نفوذ وريش سفيدان طوايفي كه  ربايندگان منتسب به آنان بودند فراهم كردند.  وي اظهارداشت: ربايندگان كه ده نفر بودند خود را تسليم  كرده و مسئله دادن امان نامه به آنان در صورتي كه شاكي  نداشته باشند در دست بررسي است.  به گزارش خبرگزاري جمهوري اسلامي مهندس "لورنزو ترمايت " يكي از اتباع ايتاليا درباره نحوه ربوده شدن خود و هدف و قصد ربايندگان گفت: ربايندگان حدود ده نفر بودند كه  ابتدا لباس معمولي بر تن داشتند ولي وقتي كه محل را ترك  كردند در بين راه لباس بلوچي پوشيدند.  وي اظهار داشت: ما پس از اين كه به دام آدم ربايان  افتاديم ساعت 13 از شهرستان بم حركت كرديم، ابتدا حدود يكصد كيلومتر راه عادي را طي كرديم و بعد از آن راه شوسه  را ادامه داده و پس از سه روز به محل مورد نظر ربايندگان  رسيديم.  وي افزود: در لحظه اول ما فكر مي كرديم كه ربايندگان  پليس هستند زيرا مسلح به سلاح هاي كلاشينكف، آر. پي جي 7 و مسلسل بودند.  وي گفت: با تلاش و پيگيري نيروهاي امنيتي و انتظامي  ايران، چند نفر از آدم ربايان ما را از محل اختفا بيرون  آوردند و تحويل نيروهاي اطلاعاتي منطقه دادند، چند نفر از ربايندگان ما را تا محل تحويل كه آخرين نقطه حضور نيروهاي اطلاعاتي بود همراهي كردند.  وي از سرنوشت ربايندگان اظهار بي اطلاعي كرد.  يك مقام امنيتي يكشنبه اعلام كرد: عوامل اين آدم ربايي  نيز خود را تسليم نيروهاي اطلاعاتي كردند. 
