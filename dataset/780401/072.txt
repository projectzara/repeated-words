 صدا و سيماي جمهوري اسلامي ايران ديشب مصاحبه اي از محمد عطريانفر عضو شوراي شهر تهران را پخش كرد متعاقب آن  عطريانفر در اعتراض به نحوه پخش اين مصاحبه متني به شرح  زير منتشر كرد:  به نام خدا صدا و سيما ديروز در پي اصرار فراوان جهت اخذ مصاحبه با اينجانب درخصوص پيش نويس طرح اصلاح قانون مطبوعات كه در مجلس شوراي اسلامي مطرح است، مذاكره نمود. بنده با اكراه  موافقت خود را مشروط به پخش كامل مصاحبه و بدون حذف و تعديل آن اعلام كردم. لكن متاسفانه اين رسانه، طبق روال  هميشگي اش، با انتخاب گزينشي و جهت دار آن هم با مقدمه اي غيرمنصفانه از سوي مجري 30 ثانيه از مصاحبه 7 دقيقه اي را به گونه اي منتشركرد كه سخنان اينجانب لوث  شد. ذيلا" مضمون مطالبي كه در آن مصاحبه عنوان شد جهت  اطلاع مردم و نشان دادن مغايرت آن با آنچه سيماي جمهوري  اسلامي ايران پخش كرد درج مي شود.  * اصولا" قانون، محصول و منتج فرآيندي از مناقشات،  مباحثات و استدلالات پيرامون موضوعاتي است كه بنحوي  مبتلابه مردم و جامعه در گذران زندگي فردي و اجتماعي  آنهاست و شخصيت هاي حقيقي و حقوقي در جامعه لاجرم  نيازمند مراجعه مكرر به آن هستند.  * برپايه چنين تعريفي، هر قانون و قاعده و مبنائي كه  ملاك عمل و مرجع نهايي تمكين مردم و اجتماع باشد و فصل  الخطاب مناقشات و موضوعات قرار گيرد بايد علاوه بر برخورداري از ويژگيهاي موضوع مرتبطه، روح مشخصه هاي عام  وفراگيري از قبيل جامعيت، تناسب موضوع و محمول، تابعيت  از قواعد منطقي و عقلاني، متناظر بودن اختيارات و مسئوليت ها، مراعات حقوق مدني مردم، توجه به مصالح فرا دولتي و.. برآن حاكم باشد.  پيش نويس طرحي كه در دستور كار مجلس قرار گرفته اجمالا"  گرفتار 2 نوع ايراد و اشكال است.  * يك آنكه بنا بقاعده قصد و منطق حاكم بر نظام قانونگذاري  در كشور، قانون مصوب بايد ظرف زماني معقول، تعريف شده و تجربه اجرايي روشني را پشت سربگذارند. تا اگر نقيصه و اشكالي كه مقيد به زمان هم هست و فقط با جريان يافتن  قانون حادث مي شودبرپايه قضاوت عمومي و داوري اجتماعي  نسبت به رفع آن همت گمارده شود.  احساس بنده اينست كه قانون موجود از همه ظرفيت زماني در اختيار و گنجايش تجربي خويش تاكنون استفاده ننموده و زمان منطقي و عمر متوسط خود را سپري نكرده است كه برپايه  قضاوت عامه و داوري خبرگان و كارشناسان نياز به اصلاح و ترميم داشته باشد. چراكه قانون موجود عملا" با ظرفيت  حقوقي نسبتا" مطلوب و وسيع خود كه اتفاقا" در دوران  گذشته بدور از هياهو و تنش سياسي تصويب شده، در اين 2سال  اخير ملاك و مبناي عمل قابل قبول براي روزنامه نگاران و مسئولان بوده است و پاسخگو و استيفاكننده حقوق مردم و شخصيت هاي حقيقي و حقوقي كه احيانا" از ناحيه نشريات  موردتعرض قرار مي گيرند، بوده و مي باشد. بديهي است اين  زمان، زمان سررسيد بررسي مجدد قانون جاري و فعلي مطبوعات  منطقا" و عرفا" نيست.  * دوم اينكه افكار عمومي و كارشناسان امر مطبوعات، حركت  جديدي كه در قالب پيش نويس طرح رخ نشان داده است را نتيجه فشار و تلاش و تحرك شتابزده اراده سياسي اي  مي دانند كه مقاصدي نازلتر از مصالح ملي و مردم و جامعه  را در فضاي فرهنگي، مطبوعاتي تعقيب مي كند كه اهداف  زودگذري را مدنظر دارد. بديهي است قانوني كه در چنين  بستري متولد شود و از تنور مجلس محترم خارج گردد، عمر پايدار و معقولي را دوام نخواهد آورد و قهرا" فرداي چنين  روزي اراده اي ديگر از موضع و منظر قانونگذاري، قانون  ضعيف و ناپايدار را از حيز انتفاع و خاصيت و از كارآمدي  و اثر خواهد انداخت.  براين اساس نمايندگان محترم قانونگذار، براي اعتبار هرچه  بيشتر مرجع مهم و نهادنيرومند مجلس، لايزال بايد به اين  نكته بيانديشند كه محصول حركت و اقداماتشان بايد از حدي  از پايداري و صلابت و اتقان و جامعيت برخوردار باشد كه  با وزش نسيم سياست جناحي و گردباد انگيزه هاي فروتر از مصالح عمومي واجتماعي مردم، دچار تزلزل و ترديد نشود.  همشهري: به نظر مي رسد مهمترين عامل پرهيز از مصاحبه با سيماي جمهوري اسلامي توسط بخش قابل توجهي از صاحبنظران  در عرصه هاي گوناگون، اصرار اين رسانه ملي بر رفتار ارباب- رعيتي و اصرار بر مشي جناحي است. 
