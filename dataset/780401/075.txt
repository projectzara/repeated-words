   كشتي، رشته سنتي و نوين ورزش ايران است  گروه ورزشي: توفان تحولاتي كه در جهان وزيدن گرفته، كليه  معيارهاي موجود در ورزش را بر هم زده است. آرمانهاي  والاي ورزش شعاعهاي گسترده تري پيدا كرده و ورزشكاران به  عنوان افسانه هاي تاريخي در جوامع مختلف مطرح مي شوند و به تاريخ مي پيوندند. ورزش چارچوب كلي خود را نيز از هم  گسسته و به دنياي نوين وارد گشته تا بتواند خود را با ضوابط موجود در جامعه پيوند دهد.  ورزشهاي انفرادي هنوز الگوي كشورهاي در حال توسعه اند و با قهرمانان المپيك و جهاني به دنيا فخر مي فروشند.  ورزشهاي ملي و سنتي ديگر چون گذشته ورزش محلي به حساب نمي آيند و از حالت فولكلور و نشانه هاي هويت يك قوم  خارج شده اند. اتفاق شگفت انگيز اينكه دوران منزه  آماتوري از جهان ورزش رخت بر بسته وهمه بسوي زندگي و شغل ورزشي سوق داده شده اند. حالا مبارزه معناي ديگري به  خود گرفته و قالبهاي ورزشي ارزش مادي نيز يافته اند.  ورزش نياز خود را به مديران كارآمد بيشتر حس مي كند.  مديراني كه از دنياي ورزش قدم به ميدان هدايت جوانان  مي گذارند.  كشتي ورزش سنتي مالقب گرفته است، ورزش پرافتخار و مدال آور ما نيز كشتي است. در واقع اين رشته تاريخ و اصالت هاي ورزش سنتي و مدرن ما را به يكديگر پيوند زده  است. كشتي ايران زمين در طي نيم قرن اخير مدالهاي رنگين  بسياري بدست آورده است از المپيك هلسينكي تا المپيك  آتلانتا و مسابقات جهاني، از مرحوم منصور رئيسي تا خادم  و جديدي و چهره هاي برازنده اي كه همچنان بارشته كشتي  ما را در سطح جهان مطرح نگاه داشته اند و... اكنون  قهرمانان و مربيان كار كشته كشتي بازگشته اند. قهرمانان  بزرگ جهان، مدرسين آگاه به زيربناي اين رشته، با تجربه هاي خاك تشك خورده و آنها كه دلشان براي كشتي  مي سوزد.  منصور برزگر، محسن فره وشي، عسگري محمديان، محمدحسن محبي  و قدير نخودچي، كشتي را از پايه مي شناسند، از دوران  طفوليت از زمان "بلور" و تختي، از زمان قهرماني ايران و از دوران درخشش برزگر و فره وشي كه فني ترين كشتي گير جهان انتخاب شد جمع مربياني كه براي فدراسيون جديد انتخاب شده اند، تركيبي است از دانش، تجربه، تعهد، تقوا،  علاقه و ايمان كه در سايه آن قادرند كشتي ايران را در جهان دوباره به دامنه صعودي برسانند. فدراسيون كشتي در كادر فني خود تركيبي را برگزيده كه قادر است، پشتوانه  بين المللي كشتي را در كرسي هاي جهان قويتر كند. مسابقات  جهاني آنكارا اولين ميعادگاهي است كه فدراسيون جديد بايد وارد آن شود. هر آنچه در گذشته داشتيم و گذشت نيزقابل  انكار نيست، روءسايي همچون طالقاني در كشتي با خاطره  مانده اند و حالا سيروس پور كه عمري را در سايه روشن هاي  اين رشته سپري كرده است به ميدان آمده است. او نيز فراز و نشيبهاي كشتي را به عين ديده با آن دست و پنچه نرم  كرده و در سخت ترين دوران كشتي سنگ زيرين آسيا بوده است.  خوبي كشتي در اين است كه به هر سمت كه بچرخي مردان  شايسته بسيار مي يابي. صنعتكاران، شيراني، عرب، طالقاني،  معزي پور، خادم و.. همه تشنه كار در اين رشته اند و هر كدام دوره اي داشته اند و دارند. تفاوتها چندان عميق  نيست كه با رفتن يكي كشتي سقوط كند و به گل بنشيند و با آمدن فرد ديگر به عرش برود. سيروس پور با تمام مشكلاتي  كه در پيش دارد، اين مسئوليت را پذيرفت تا در روند موفقيت آميز كشتي خللي پيش نيايد، بايد به ياريش برويم،  در واقع به حمايت كشتي برويم به پشتيباني ورزش و افتخاركردن به تمام تاريخ ورزش، حالا كه در برگ برگ  تاريخ اين رشته مدال و افتخار حك شده است، چه بهتر كه  دلها را يكي كنيم و از خواسته هاي فردي چشم بپوشيم تا افق هاي روشن تر را در كشتي ببينيم.  اولين اطلاعيه فدراسيون كشتي  جلسه كميته فني فدراسيون كشتي جمهوري اسلامي ايران با حضور اعضاي خود در محل اين فدراسيون تشكيل جلسه داد و پس  از بحث و تبادل نظر تصميمات مشروحه زير اتخاذ شد:  1- تمرينات تيم ملي از روز سه شنبه يكم تيرماه 78 در سالن كشتي مهندس توفيق جهانبخت آغاز و شروع به كار خواهد كرد.  2- مرحله اول مسابقات انتخابي تيم ملي طي روزهاي 20 و 21 تير ماه 78 با 2 كيلو اضافه وزن در سالن شهداي هفتم تير برگزار مي شود.  در اين دوره از مسابقات نفرات اول تا دهم كشور اجازه  شركت دارند. استانهاي مازندران، كرمانشاه، تهران، خراسان  و همدان هر يك با اعزام 10 كشتي گير و بقيه انسانها هر يك مجازند پنج نفر كشتي گير شاخص را براي مسابقات اعزام  دارند. اين مسابقات با جدول دوره اي انجام خواهد شد و نفرات اول تا سوم اوزان هشتگانه به مرحله دوم مسابقات  انتخابي راه خواهند يافت.  3- مرحله دوم مسابقات انتخابي تيم ملي در دو مرحله  جداگانه به شرح زير برگزار مي شود. مرحله اول: طي روزهاي  سوم لغايت پنجم مرداد ماه 78 براي اوزان 58، 76، 85 و 97 كيلو سر وزن قانوني و مرحله دوم: طي روزهاي 18 لغايت 20 مرداد ماه 78 براي اوزان 63، 69، 54 و 130 كيلو سر وزن  قانوني. در اين دوره از مسابقات نفرات برتر اوزان 97 و 130 كيلو به يكي از تورنمنتهاي بين المللي اعزام مي شوند.  كميته فني تصميم گرفت به منظور تعيين سرنوشت كشتي گيران  اوزان 97 و 130 عباس جديدي، عليرضا حيدري، عبدالرضا كارگر، ابراهيم مهربان و عليرضا رضائي را از تاريخ 31 تير لغايت 4 مرداد 78 در مسابقات بين المللي "جام يارگين " در كراسنويارسك روسيه شركت دهد، تا نفرات برتر تعيين و به عضويت تيم ملي كشتي آزاد ايران برگزيده شوند. در مسابقات مرحله دوم انتخابي تيم ملي كشتي آزاد نفرات  مشروحه زير اجازه شركت دارند:  1- كليه شركت كنندگان در مسابقات بين المللي جام 22 بهمن  77.  2- نفرات اول اوزان نه گانه قهرماني جوانان كشور سال 77.  3- نفرات شركت كننده در مسابقات قهرماني آسيا سال 1999 و نفرات شاخص خارج از الگوي مذكور از نظر كميته فني.  4- شركت كنندگان در جام جهاني سال 1999.  5- نفرات تيم ملي شركت كننده در مسابقات جهاني 1998 تهران. 
