   گروه ورزشي: در پي درخشش تيم دوچرخه سواري ايران در مسابقات قهرماني آسيا در ژاپن، روز گذشته رئيس فدراسيون  دوچرخه سواري در گفتگويي مطبوعاتي به تشريح موفقيت هاي  بدست آمده پرداخت.  سيدحسين هاشمي رئيس فدراسيون دوچرخه سواري با خيرمقدم به  حاضرين، ابتدا شمه اي از فعاليت هاي اين فدراسيون را طي  پنج سال گذشته برشمرد و عنوان داشت: بعد از بازيهاي  آسيايي هيروشيما فدراسيوني را تحويل گرفتم كه در يك اطاق  اداري، تعدادي دوچرخه شكسته و پيست مخروبه خلاصه شده بود.  نيروهاي قادر به كار نيز به تعداد انگشتان يك دست بود.  با اين اوصاف نااميد نشديم تلاش كرديم و با اتخاذ راه  اصولي ابتدا با عضويت در هيات رئيسه كنفدراسيون  دوچرخه سواري آسيا و همچنين حضور فعال در تورنمنت هاي  خارجي و برپايي تورهاي مختلف داخلي و برگزاري منظم  مسابقات قهرماني كشور هم اكنون صاحب دوچرخه سواران  زبده اي شده ايم كه قادر به كسب مدال هاي متعددي در آسيا هستند.  وي افزود: ما اگر خواهان موفقيت بيشتر در سطوح  بين المللي هستيم بايد بر تعداد پيست هايمان اضافه كنيم.  به عنوان مثال ژاپن 54 پيست آماده دارد كه 10 درصد آن  سرپوشيده است. براي ما يك پيست كافي نيست، در شهرهاي  تبريز، اهواز و تهران نياز به پيست داريم كه اميدواريم  مسئولان سازمان تربيت بدني با توجه به نتايج اخير دوچرخه سواران در پي تكميل پيست هاي ياد شده باشند.  رئيس فدراسيون همچنين گفت: حضور تيم ايران در رديف سي و يكم پنجاه تيم برتر جهان در مسابقات جاده خبر مسرت بخشي  بود كه ابتداي سال جاري ميلادي اعلام شد.  در اين فهرست تنها قزاقستان در رديف سيزدهم به عنوان يك  كشور آسيايي بالاتر از ايران قرار گرفت و تيم ژاپن نيز نامش در رديف چهل و يكم آمده است.  وي اضافه كرد: در مسابقات قهرماني آسيا در ژاپن، نفرات  تيم ما با وجود بهره وري از حداقل امكانات حداكثر امتياز را كسب كردند و احد كاظمي نيز توانست جواز حضور در بازيهاي المپيك سيدني را به دست آورد.  رئيس فدراسيون دوچرخه سواري در پايان خاطرنشان ساخت  جوانان ايراني استعداد خوبي در اين ورزش دارند و در صورت  دارا بودن امكانات قادرند نتايج باارزشي در اين ورزش  بگيرند. 
