   سوليوس مدزيونيس در 1955 در شهر كوناس از جمهوري ليتواني  بدنيا آمد، پس از تحصيلات مقدماتي، ابتدا به مدت يك سال  در رشته معماري در دانشگاه كوناس ليتواني به تحصيل  پرداخته، سپس با يك چرخش علمي در رشته رياضيات از دانشگاه فارغ التحصيل، و با يك جوشش و جهش هنري به  كاريكاتور روي آورده است ! در سال 1978 در مجله طنز ترسيمي  SLUOTA به عنوان كاريكاتوريست، كارش را آغاز كرده و از 1980 آثارش را درنمايشگاههاي بين المللي كاريكاتور عرضه  كرده است.  مهمترين جوايز بين المللي وي عبارتند از:  * جايزه اول "گراند پري "از نمايشگاه بين المللي  كاريكاتور اسكوپيه،(جمهوري مقدونيه، 1980) * جايزه ويژه هيات داوران از نمايشگاه بين المللي  كاريكاتور، كنوكه هايست(بلژيك، 1988) * جايزه ويژه از نمايشگاه بين المللي كاريكاتور جمهوري  ESTONIA استوني 1991 در چشمهاي آبي سوليوس مدزيونيس رازي  است كه گاهگاهي فقط با قلم جادوئي طنز گشوده مي شود.  نگاه افسون كننده كاريكاتوريست در ماوراء چشمهايي به رنگ  ژرفاي اقيانوس، آبي متمايل به سبز، بازتاب انديشه پويا و بي تاب اوست.  او در آثار بي شمارش با حنجره زخمي، از مصائب جنگهاي  بيهوده در جهان امروز و ديروز سخن مي گويد، اما در اين  حنجره مجروح، صدا هيچ پژواك روشني ندارد، بايد سراپا چشم  بينا شويد، تا فرياد كودكان معصوم جنگ زده، آواره و گرسنه را از لابه لاي هاشورها و خطوط لرزان قلم آهني  سوليوس مدزيونيس تماشا كنيد فقط تماشا كنيد، و يك دقيقه  سكوت كنيد! سكوتي كه گاه يك قرن تاوان سنگين برداشته است !  كاريكاتور زبان سكوت است. اين زبان مشترك كساني است كه  حنجره فراخي براي فرياد زدن ندارند. اينان با مضراب قلم،  تارهاي صوتي خود را روي كاغذ سفيد مي نوازند.  سوليوس مدزيونيس در برخي از آثارش مثل سينماگران دوران  صامت در چند صحنه كوتاه پي در پي، روي موضوعي متمركز مي شود.  خلاصه گزارش مشروح يكي از آثار دنباله دار(Cartoon Strip)اما بدون شرح ! او چنين است:  در صحنه اول، چشم اندازي از يك بناي جنگ زده و نيمه  ويران قرار دارد.  در صحنه دوم، نگاه ما روي چهارقاب پنجره از يك ساختمان  آسيب ديده متمركز مي شود تمام شيشه پنجره ها به صورت  ضربدر چسب خورده تا از بمباران هاي احتمالي در امان  باشند.  در صحنه سوم نگاه ما به يكي از پنجره ها نزديك(زوم) مي شود، شبح موجود كوچولويي در پشت شيشه تكان مي خورد.  در صحنه چهارم ضربه نهائي وارد مي شود. كودكي را مي بينيم كه روي چشمهايش درست مثل شيشه قاب پنجره ها به  صورت ضربدر چسب خورده است، و اين همان مفهوم تعليق بصري  است كه همزمان مشتي از سئوالات تلخ را به صورت مخاطب مي پاشد اين بيان زيباي همانندي چشم ها و پنجره ها است.  مي پرسم: كودك تو از كدام پنجره به جهان نگاه مي كند؟ سوليوس مي گويد: "دوست دارم از چشم كودكان به دنيا نگاه  كنم، كه پر از صداقت مهرباني و شهامت است. من به سختي  تلاش مي كنم به هر جان كندني هست، مثل كودكان فكر كنم و مثل آنها نقاشي كنم ! من گاهي از آدم بزرگها وحشت مي كنم  و به كودكي پناه مي برم ! " در يكي ديگر از آثارش به استقبال يكي از نقاشي هاي پيتر بروگل مي رود. آثار پيتر بروگل(15251569)، نقاش انسان  دوست و پاك نهاد هلندي، مجموعه شگفت آوري از واقع نگاري  تا فراواقع نگاري(سوررئاليسم)و جامع المقدمات طنز تصويري و منبع الهام ابدي براي كاريكاتوريستهاي جهان است.  وي كه در زمان حياتش ناظر فجايع دستگاه تفتيش  عقايد(انگيزيسيون)بوده، نمونه هاي ارزشمندي از طنز سياه  را به تصوير كشيده است. اكنون سوليوس مدزيونيس اثر معروف  بروگل به نام "تمثيل كوران "را دستمايه يكي از كاريكاتورهايش قرار مي دهد و با اين اثر جايزه بزرگ  كاريكاتور از نمايشگاه جهاني اسكوپيه را نصيب خود مي كند.  علي ديواندري 
