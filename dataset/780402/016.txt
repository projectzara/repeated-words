   نگاهي دقيق تر به جنجالي به نام امتحان "فيزيك(4)" (1) بالاخره جنجالي به نام امتحان فيزيك(4)، كه دانش آموزان  معترض حوزه هاي امتحاني را به ادارات آموزش و پرورش و حتي خيابانها كشانيده بود، با اعلام برگزاري مجدد امتحان  مزبور براي دانش آموزاني كه مايل به تجديد امتحانشان  بودند و برگزاري آزمون مربوطه، خاتمه يافت.  ماجرا از وقتي آغاز شد كه روز دوشنبه 3/3/78، مراقبان  حوزه هاي امتحاني فيزيك(4)كه به صورت متمركز كشوري  برگزار مي شد، برگه هاي امتحاني را ميان دانش آموزان سال  سوم متوسطه، كه اينك در آخرين روزهاي حضورشان در اين  مقطع، تنها به ورود به دوره پيش دانشگاهي كه مقدمه  ورودشان به دانشگاه به شمار مي رود، مي انديشند، توزيع  كردند.  دانش آموزان، كه در برنامه امتحاني بسياري از آنها،  فيزيك(4)نخستين امتحان به شمار مي رفت، با ديدن اولين  سئوال، شوك شديدي در خويش حس كردند; سئوالي فوق العاده  مشكل و خارج از عرف معمول در طرح سئوال امتحاني، آن هم در امتحاني كه به صورت نهايي و متمركز كشوري برگزار مي شود.  اين ويژگي در سئوالات بعدي، بخصوص سئوالات 6 و 8 نيز به  چشم مي خورد.  اينك اكثر دانش آموزان، تعادل و آرامش خويش را از دست  داده بودند و به قول خودشان "با eهمه تلاشي كه كرده  بودند، اينك حرفي براي گفتن نداشتند" ; همه چيز داشت به  هم مي ريخت و حداكثر نمره اي كه براي خويش تصور مي كردند 6 الي 7 بود، شرايط روحي ايجاد شده، آنها را از پاسخگويي  به همان معدود سئوالات آسانتر برگه امتحاني نيز عاجز ساخته بود; بسياري از دانش آموزان برگه هايشان را سفيد تحويل دادند; برخي از ايشان، به خصوص دختران، گريه  مي كردند و پسران نيز اغلبشان....  امتحان تمام شد. دانش آموزان معترض كه سرنوشت تحصيلي  خويش را در خطر مي ديدند، در نقاط مختلف كشور به خصوص  پايتخت، به ادارات آموزش و پرورش و حتي ادارات كل و وزارتخانه مراجعه كردند، برخي از آنها حتي در خيابانها به راه افتادند و حتي.. ; اظهارات تلويزيوني دكتر فاني،  معاون آموزشي وزارت آموزش و پرورش، كه به دانش آموزان  نويد رسيدگي به موضوع را مي داد و ايشان را به آرامش فرا مي خواند- و در عين حال از سئوالات امتحاني مزبور دفاع  مي كرد- نيز دانش آموزان را راضي نساخت، و فردا و پس  فردا نيز اين اعتراضات و تجمعات ادامه يافت.  كم كم مشكل، شكل حادي به خودش مي گرفت. بسياري از دانش آموزان خواهان تجديد امتحان بودند، آنها همچنين  نگراني خويش را از بروز چنين مشكلي در امتحانات بعدي و تاثير منفي شرايط روحي ناشي از اين امتحان در امتحانات  بعدي پنهان نمي كردند، و خواستار تضمين مسئولان آموزش و پرورش در زمينه عدم تكرار چنين امري بودند. دانش آموزان  حرفهاي ديگري نيز داشتند كه از فرصت پيش آمده استفاده  كرده و كمابيش برخي از آنها را- البته با احتياطي توام  با نگراني - عنوان مي كردند، حرفهايي كه...  به هر حال، ماجرا در شامگاه پنج شنبه 6/3/78 با اظهارات  تلويزيوني آقاي فاني كه به دانش آموزان نويد تجديد آزمون  را مي داد، ظاهرا" پايان يافت.  (2) اگر چه ماجرا ظاهرا" خاتمه پيدا كرد، اما حرفها و نكته هاي بسياري در خويش پنهان داشت كه نبايد مورد غفلت  دست اندركاران و دلسوزان آموزش و پرورش و كشور، قرار گيرد.  اين ماجرا ثابت كرد كه امتحانات متمركز تا چه اندازه  مي تواند در ابعاد مختلف مشكل آفرين باشد. به وضوح  مي توان از جنبه هاي منفي فراوان امتحانات متمركز از جمله عدم تناسب با روح و فلسفه اصلي آموزش و پرورش،  غيرعادلانه بودن، ايجاد اختلال و فساد در روابط ميان  معلم و دانش آموز، كليشه اي و قالبي ساختن آموزش و پرورش،  بستن راههاي بروز استعدادهاي خلاق فردي و جمعي، حاكم  شدن روح نمره محوري به جاي ارزش محوري در ارزشيابي ها و..  . نام برد، و با وجود آنها از معدود جنبه هاي مثبت آن -  كه البته فقط در وضعيت فعلي آموزش و پرورش ممكن است مثبت  تلقي شوند- به آساني و بي هيچ دغدغه خاطري صرف نظر كرد.  (3) اين ماجرا همچنين نشان داد كه نظام آموزشي، تا چه ميزان  در قالبها و كليشه هاي استعداد كش و خلاقيت سوز خود ساخته خويش گرفتار آمده است. آيا نظامي كه درآن، پرسش از مطالبي كه اگر چه مستقيما" در كتاب درسي مطرح نشده اند،  اما در راستاي عنوانهاي كلي كتاب به شمار مي روند،  بتواند زمينه بروز چنين جنجالي را فراهم سازد، تا چه  اندازه مي تواند بر موفقيت و بازدهي خويش صحه بگذارد، و تا كجا مي تواند مدعي آموزش اصولي و منطقي باشد؟ آيا اينكه دانش آموزان قادر نباشند به پرسشهايي خارج از عرف  معمول و قالبي طرح سئوالات امتحاني پاسخ گويند، مي تواند اهداف مندرج در تدوين و تنظيم عنوان درسي، مربوطه را تامين سازد؟ البته اين سخنان به آن معني نيست كه نويسنده اين يادداشت،  قصد دفاع ازسئوالات امتحاني مزبور را دارد، بلكه براين  اعتقاد است كه طراح سئوال امتحاني، بايد با توجه به عرف  و عادت موجود در نظام ارزشيابي، به طرح سئوال بپردازد.  وقتي نظام آموزشي به گونه اي است كه معلمان و دانش آموزان، يك سال تمام، تنها به امتحان نهايي  مي انديشند، و با توجه به قالب كاملا" مشخص و معمول  سئوالات امتحان نهايي، وظايفشان را انجام مي دهند، آيا مي توان از آن انتظار داشت به يك باره و در جلسه امتحان  ازآن قالب خارج شده و خود را با ايده آلهاي ما منطبق  سازند؟ نادرست بودن قالبي و كليشه اي بودن نظام آموزشي و نظام  ارزشيابي و ضرورت تلاش در جهت بهبود اين وضعيت امري  بديهي است، اما بديهي تر از آن، اين نكته است كه بهبود در نظام آموزشي و بهبود در نظام ارزشيابي لازم و ملزوم  يكديگرند، و نمي توان فقط به بهبود يك جانبه يكي از آنها انديشيد.  (4) گذشته از جوانب تخصصي آموزشي و پرورشي، اين ماجرا واجد نكات جالب توجه ديگري نيز بود كه اين نكات نيز نبايد از چشم مسئولان محترم آموزش و پرورش پنهان بماند.  اين ماجرا تصويري كوچك از حقيقت حال دانش آموزان و بعضا"  معلمان بود كه بر نادرستي تصور موجود در نظام بسته اداري  و فضاي فرهنگي حاكم بر آموزش و پرورش از دانش آموزان و معلمان صحه گذاشت.  در نظام فعلي حاكم بر آموزش و پرورش، دانش آموزان اگر چه  بسيار عزيز و محترم اند، اما از آنجايي كه عموما" كودك و نوجوان هستند، و از بسياري از امور آگاهي ندارند و احتياج به قيم و ولي دارند، حق اظهار نظر و اعتراض و انتقاد ندارند آنها بايد فقط به درس و مشقشان بينديشند و سعي كنند كارنامه هاي خوبي تحويل خانواده هايشان بدهند و معلمان و اولياي خود را شاد و راضي نگاه دارند. در چنين فضايي، معلمان نيز موجوداتي شريف و محترم اند كه  همواره بايد در جهت بهبود وضعيت آموزشي دانش آموزان،  دقيقا" در همان قوالب و چارچوبهايي كه از بالا ديكته  مي شود، تلاش نمايند و همواره توجه داشته باشند كه  " معلمي شغل انبياست "و در نتيجه حتي از اعتراض و اظهارنظر در مورد مسائل صنفي خويش نيز خودداري ورزند.  اين ماجرا نشان داد كه نه دانش آموزان و نه معلمان،  آنچنان كه فضاي حاكم بر آموزش و پرورش مي پسندد، نيستند و اگر مجالي بيابند، حرفهاي بسياري براي گفتن دارند.  دانش آموزان و معلمان در اعتراضاتشان در زمينه امتحان  فيزيك(4)، پا را فراتر گذاشته و در تجمعات و ديدارهايشان  با مسئولان مختلف، به نقد برخي سياستهاي ديگر آموزش و پرورش نيز مبادرت ورزيدند.  لازم است دست اندركاران و دلسوزان آموزش و پرورش اين  نكته را مورد غفلت قرار نداده و تلاش كنند راههاي قانوني  و مسالمت آميز طرح نظريات دانش آموزان و معلمان را هموار سازند و آموزش و پرورش را از فوايد بسيار آن بهره مند سازند. فراموش نكنيم كه هيچ ارگان و نهادي، بي نياز از نظريات ديگران نيست، به خصوص اگر آن ارگان، آموزش و پرورش و آن ديگران "دانش آموزان و معلمان "باشند.  (5) يكي ديگر از نكاتي كه در لابلاي اين ماجرا خودنمايي  مي كرد، ناآگاهي دانش آموزان، اولياء و حتي معلمان نسبت  به طرحهاي مختلف آموزش و پرورش و نيز بي اعتمادي شديد ايشان به طرحهاي مذكور بود.  برخي از طرحهاي جديد از جمله نظام جديد آموزشي، نظام  سالي- واحدي، دستورالعمل پذيرش دانش آموزان در مراكز پيش  دانشگاهي و... مورد اعتراض دانش آموزان و اولياء قرار گرفت كه در بسياري از موارد، اعتراضات مذكور نشانگر عدم  آگاهي كامل ايشان از جزئيات و حتي كليات طرح مزبور بود.  اين عامل، در كنار احساس بي اعتمادي شديدي كه نسبت به  طرحها و برنامه هاي آموزش و پرورش - كه مي تواند نمايانگر بي اعتمادي تقريبا" كل جامعه به طرحهاي آموزش و پرورش  قلمداد شود- و در ايشان وجود داشت، باعث شده بود تا همگان با ديدي كاملا" منفي به اين قبيل طرحها و برنامه ها نگاه كنند.  بديهي است اين نكته، نشانگر ضعف شديد اطلاع رساني در آموزش و پرورش و عملكرد ناكارآمد روابط عمومي هاي آن است،  كه نبايد مورد بي توجهي و غفلت مسئولان امر قرار بگيرد.  تنها راه بهبود اين وضعيت نيز، رها ساختن روابط عمومي ها از چنبره درهم پيچيده روابط اداري و به روز كردن ساختار و امكانات آن، مطابق واقعيتها و نيازهاي جامعه به خصوص  جامعه آموزشي است. در اين زمينه، آموزش و پرورش به خصوص  از داشتن نشريه اي پر مخاطب و فراگير با تيراژ بالا نبايد غافل بماند.  (6) يكي از دستاوردهاي مهمي كه در ماجراي امتحان فيزيك(4) نصيب آموزش و پرورش شد، دستاورد شريف و عزيز قبول اشتباه  و خطاي صورت گرفته در يكي از بخشهاي آموزش و پرورش، توسط اين دستگاه، و جبران آن به بهترين وجه ممكن - يعني مطابق  خواست دانش آموزان در عين در نظر گرفتن جوانب كارشناسي و تخصصي امر- بود. اين اتفاق مباركي است كه سابقه چنداني  نمي تواند از آن سراغ داد و همين امر، لزوم تقدير و تشكر از مسئولان محترم آموزش و پرورش را، كه گام در راهي شريف  و مبارك نهاده اند، دو چندان مي سازد.  اميد مي رود كه اين اقدام، آغازي باشد بر باز شدن فضاي  زيبا و پربركت انتقاد طلبي و انتقادپذيري در اين دستگاه  گسترده و پرگستره، كه نسبت به ساير دستگاهها نياز بيشتري  به استفاده از نظريات و آراي گوناگون اقشار مختلف جامعه،  اعم از دانش آموزان، معلمان، صاحب نظران، كارشناسان و...  دارد.  علي شاهد 
