   وزير مسكن و شهرسازي: ماليات مضاعف از مجموعه هاي مسكوني  انبوه با سياست هاي مصوب مغايرت دارد گروه اقتصادي: چون مسكن و ساختمان هاي اداري و تجاري  رابطه اي ناگسستني با بحث شهرسازي دارند، توجه به ابعاد يا وجوه فني، اقتصادي، اجتماعي، فرهنگي، هنري و معماري،  مسكن ضروري است.  دكتر حسن حبيبي ديروز در مراسم افتتاح دومين جشنواره  مهندسي ساختمان در تهران گفت: دشواري كار در اين است كه  هيچ يك از اين وجوه رابدون درنظر گرفتن وجوه ديگر، وكل  بحث مسكن را بدون توجه به مباحث شهرسازي نمي توان بررسي  كرد و به نتيجه رسيد و اين همه نيز از يك تحقيق مفردبر نمي آيد.  معاون اول رئيس جمهوري تبادل نظر گسترده و جدي درباره  وجوه و اجزاءهر وجه و توجه كافي به ارتباط مباحث با يكديگر را ضروري دانست و افزود: همايش ها، هم انديشي ها و جشنواره هاي اين چنيني مي تواند به تحقق اين امركمك كند.  وي گفت: از آنجا كه سكونتگاه و شهر بايد پاسخگوي نيازها و خواست هاي فرد و جامعه اي كه به آن تاسيسات زندگي  مي بخشند باشد، توجه به رعايت تمامي ابعاد و وجوه فني در ساخت آن ضروري است. دكتر حبيبي پيشنهاد كرد كه در ساخت  شهر ايراني به طبيعت توجه شود و قوانين و مقتضيات آن  رعايت گردد و به خصوص محيط زيست تا حد ممكن ازآلودگي  بركنار بماند و فضاي سبز توسعه يافته اي داشته باشيم.  در اين مراسم وزير مسكن و شهرسازي نيز گفت: با وجود تقاضاي فزاينده، نيروي انساني ماهرو متخصص و مصالح  ساختماني مناسب در كشور، بخش مسكن پارسال با ركود مواجه  بود.  علي عبدالعلي زاده روز سه شنبه در دومين جشنواره مهندسي  ساختمان باعنوان "مسكن بهينه "در مجموعه همايش هاي  بين المللي افزود: در اقتصادهاي آزاد جهان سرمايه گذاري  براي خريد مسكن با حمايت اعتباري دولت انجام مي شود. در ايران طي 2 سال گذشته تصميم هاي مطلوبي از سوي دولت براي  كمك به بخش مسكن توسط شبكه بانكي اتخاذ شد، اما تعلل در اجرا و تاخير در پرداخت ها، نتايج اجرايي اين تصميم ها را به حداقل رساند.  وي گفت: خلاء موجود ميان هزينه تمام شده واحد مسكوني و قدرت خريد مردم را بايد نظام بانكي پر كند و توجه به يك  روش كافي نيست. وي گفت: صندوق پس انداز مسكن تجربه اي  موفق، اما ناكافي است. در ضمن يك بانك تخصصي كه فقط به  منابع داخلي خود متكي است، نمي تواند جوابگوي نيازو تقاضاي اين بخش باشد.  وزير مسكن و شهرسازي با اشاره به آنكه تجربه هاي موفق و متعدد در سايركشورها تصميم گيري در اين خصوص را براي ما آسان كرده است، گفت: فقدان توان مالي مردم براي خريد مسكن، تقاضاي انبوه موجود را به تقاضاي غيرموثر تبديل كرده و مهمترين رسالت شبكه بانكي كشور در اين  راستا تبديل اين تقاضا به تقاضاي موثر است.  وي ايجاد موسسه هاي از نوع پس انداز و وام با تجربه 50 ساله در دنيا رااز راهكارهاي خروج بخش مسكن از ركود دانست و گفت: اين وزارتخانه به بخش خصوصي براي ايجاد اين  موسسه هاي مالي كمك مي كند.  وي به تاسيس صندوق مسكن جوانان در روزهاي اخير به عنوان  اولين تجربه از اين نوع اشاره كرد و افزود: همكاري  دستگاه هاي دولتي، واحدهاي توليدمصالح ساختماني و شركت هاي سازنده مسكن، الگوي مناسبي براي آغاز يك  حركت گسترده در اين زمينه است و سياست هاي تشويقي دولت و حمايت نظام بانكي دراين زمينه نقش تعيين كننده و سازنده  دارد وي گفت: توسعه جدي بازار مسكن استيجاري و اجاره به  شرط تمليك از آغاز سال گذشته آغاز شد، ضمن اينكه فروش  اقساطي مسكن به اقشار ضعيف ومتوسط جامعه به معناي توسعه  بازار رهن است و با گسترش فرهنگ استيجار بجاي سنت مالكيت  واحد مسكوني، تعداد روزهاي اشغال در مسكن ساخته شده  افزايش يافته و ميزان مسكن خالي كاهش يابد.  وزير مسكن وشهرسازي پيشنهاد كرد: دستگاه هاي اجرايي كه  با مسكن ارتباط دارند و به آن خدمات ارايه مي كنند، نحوه  برخورد با مسئله را با سياست هاي بخش و واقعيت هاي موجود اصلاح كنند وي گفت: دريافت هزينه هاي سنگين بابت فروش  تراكم، حق انشعاب خدمات وماليات هاي مضاعف از مجموعه هاي  مسكوني انبوه، با سياست هاي مصوب بخش مغايرت دارد.  عبدالعلي زاده گفت 50 تا 60 درصد هزينه ساخت در مجموعه هاي مسكوني انبوه را خريد زمين و ساخت و مابقي را مابه التفاوتي كه دستگاه ها نسبت به واحدهاي انفرادي از انبوه ساز مي گيرند، تشكيل مي دهد. وي برضرورت ترويج عادت  به الگوي مصرف اقتصادي مسكن تاكيد كرد و گفت: بهره گيري  از فضاي بزرگ به معناي بلااستفاده ماندن بخشي از سرمايه هاي ملي است و اين امر ضرورت كوچك سازي مسكن را بر مهندسان تحميل مي كند. دبير دومين جشنواره مهندسي  ساختمان نيز هدف از برگزاري اين جشنواره را معرفي مسكن  بهينه و تبيين جايگاه آن در برنامه توسعه اجتماعي و فرهنگي كشور ذكر كرد.  حامد مظاهريان افزود: در اين جشنواره موضوع هاي مسكن و محيط، طراحي معماري، فن ساخت و الگوي مسكن از سوي  متخصصان و كارشناسان داخلي و خارجي بررسي مي شود.  وي گفت: داوري در مورد عملكرد جامعه مهندسي و مديران  اجرايي كشور كه حاصل طرح ها، مطالعات و تحقيقات برگزيده  آنها پيرامون بخش مسكن در دودهه گذشته مي باشد، از ديگر موارد قابل بررسي در اين جشنواره است.  وي با اشاره به اينكه 67 مقاله در زمينه هاي مختلف  فرهنگي، اقتصادي واجتماعي در جشنواره ارايه مي شود، گفت:  در حاشيه اين جشنواره نيز نمايشگاه طرح ها و پروژه هاي  ساختماني، نرم افزارهاي مرتبط با مهندسي ساختمان و پايان نامه هاي دانشجويي برپا شده است. دومين جشنواره  مهندسي ساختمان كه براي تجليل از پيشكسوتان و شهداي مهندسي كشور ديروز افتتاح شد، روز پنج شنبه به كار خود پايان مي دهد. 
