 آلماتي- خبرگزاري جمهوري اسلامي: سفير جمهوري اسلامي  ايران در ازبكستان، ايران را پل مهم و حلقه اتصال آسياي  مركزي با اروپا و خاور دور دانست و گفت: توسعه شبكه ريلي  و ناوگان جاده اي در آينده، ايران را به مهم ترين محور حمل و نقل در منطقه تبديل خواهد كرد. محسن پاك آيين روز سه شنبه در گفت و گو با خبرنگار خبرگزاري جمهوري اسلامي  گفت: با توجه به سرمايه گذاري هاي انجام شده خطوط حمل و نقلي ريلي و جاده اي ايران سهم مهمي در توسعه اقتصادي  منطقه ايفا كرده است وكشورهاي منطقه بايد از امكانات  ايجاد شده نهايت استفاده را ببرند. وي با اشاره به آمار و ارقام موجود يادآور شد: در سال 1377 بيش از750 هزار تن  كالا از طريق راه آهن ايران ترانزيت شده است و اميد مي روداين رقم روند افزايشي را طي كند. پاك آيين افزود:  پنبه به دليل ارزآوري، مهم ترين صادرات كشورهاي آسياي  مركزي است و حمل اين كالاي استراتژيك توسط راه آهن ايران  در سال 1377 به 380 هزار تن رسيد در حالي كه در سال 1376 اين رقم 80 هزار تن بوده است. وي گفت: بيش از 80 درصد پنبه اي كه از خاك ايران حمل مي شود به ازبكستان تعلق  دارد و اين بيانگر اهميت حمل و نقل در مناسبات دوجانبه  تهران- تاشكند است. پاك آيين افزود: در كنار پنبه، حمل  مواد غذايي، آرد، چاي، سيگار، مواد شوينده، آهن آلات و كاشي از مسير ايران و توسط راه آهن اهميت اين مسير ترانزيتي را صد چندان كرده است. 
