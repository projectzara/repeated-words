 رشت- خبرگزاري جمهوري اسلامي: روابط عمومي وزارت  كشاورزي با ارسال اطلاعيه اي به خبرگزاري جمهوري اسلامي  گيلان نسبت به انتقاد از سخنان وزير در زمينه  تبديل مزارع برنج به كشت چاي پاسخ داد.  عيسي كلانتري وزير كشاورزي روز جمعه هفتم خرداد در مراسم  افتتاح يك كارخانه چاي خشك كني در بخش شلمان شهرستان  لنگرود اعلام كرد: وزارت كشاورزي از تبديل شاليزارهاي  شمال كشور به باغهاي چاي استقبال مي كند كه اين امر موجب اظهار نظرهاي گوناگون از سوي رسانه ها و كارشناسان كشور شد.  در اطلاعيه وزارت كشاورزي كه ديروز با نمابر به خبرگزاري  جمهوري اسلامي گيلان ارسال شد، آمده است: از هر هكتار باغ چاي به ميزان دو هزاركيلوگرم چاي خشك استحصال مي شود كه ارزش هر كيلو چاي در بازار بين المللي سه دلار مي باشد.  در اطلاعيه وزارت كشاورزي افزوده شده است: ارزش توليد چاي خشك در يك هكتار شش هزار دلار مي باشد در حالي كه دو تا 5/2 تن محصول يك هكتار زمين شاليزاري از ارزش  بين المللي 750 تا يك هزار و200 دلار برخوردار است. 
