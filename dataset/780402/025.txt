 معاون سياسي و قضايي سازمان بازرسي كل كشور بر بازنگري و تجديدنظر در قانون صدور چك تاكيد كرد.  وي ديروز در گفتگو با خبرنگاران با اشاره به گذشت 5 سال  از اجراي قانون چك در كشور گفت: اين قانون با هدف جلب اعتماد عمومي درباره چك و جلوگيري از سوءاستفاده از اين  سند و حفظ نقدينگي در بانك ها اعمال مي شد ولي بررسي ها نشان مي دهد كه اين قانون در تحقق هدف هاي خود ناموفق  بوده است.  وي با اشاره به ماده ي 13 اصلاحي قانون صدور چك اظهار داشت: اگر چه در اين قانون صدور چك تضميني، وعده دار و سفيد امضاءدارجرم است اما تحقيقات سازمان بازرسي كل كشور نشان مي دهد كه مقررات فعلي مربوط به صدور چك و مجازات  آن ناقص است.  وي تعداد زندانيان مربوط به صدور چك در سراسر كشور بجز سه استان سيستان و بلوچستان، گلستان، و زنجان را در سال  77 حدود 23 هزار و 647 نفر اعلام و تاكيد كرد، آمار پرونده هاي متشكله راجع به جرائم ناشي از صدور چك در مقايسه با ساير جرائم همچنان رو به افزايش است.  وي افزود: يكي از مهمترين نواقص قانون اصلاحي چك اين است  كه قانونگذار تنها صادركننده چك را مجازات مي كند اما در قوانين موجود چنين چيزي براي مجازات دريافت كننده چك  وجود ندارد. 
