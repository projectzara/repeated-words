 همزمان با فرا رسيدن هفته اي كه به مراقبت از منابع آب اختصاص يافته و با توجه به مشكلات كم سابقه كم آبي در تابستان امسال، گزارش حاضر را كه در سه شماره پياپي از نظرتان خواهد گذشت به ضرورت حفظ منابع آب و راههاي  مقابله با كم آبي اختصاص داده ايم.  دراين شماره، چگونگي تاثير كم آبي بر دو بخش مصرف  شهرها و مصارف كشاورزي و شيوه هاي ممكن براي صرفه جويي  آب در اين بخش ها بررسي شده است.  كاهش شديد بارش برف و باران در پاييز و زمستان گذشته،  اكنون نتايج تلخ و زيانبار خود را در مناطق مختلف كشور ما آشكار كرده است. بروز خشكسالي در سرزمين وسيع و كهنسال ما كم سابقه نيست و پيامدهاي آن در طول سده هاي  گذشته در آثار شاعران و نويسندگان به خوبي بيانگر اين  واقعيت است. شايد معروف ترين آنها اين شعر زيبا و ماندگار از شاعر بزرگ ايران "سعدي "باشد:  چو دخلت نيست خرج آهسته تر كن  كه مي خوانند ملاحان سرودي  اگر باران به كوهستان نبارد به سالي دجله گردد خشك رودي  " سعدي "با ژرف نگري خود در همين شعر پرمعنا بر دو اصل  اساسي در اهميت تعادل زيستي تاكيد كرده است. نخست بارش  باران فراوان در كوهستان است كه مي تواند ضمن غني كردن  رودها، سفره هاي زيرزميني آب را نيز غني سازد. دوم  وابستگي شديد زندگي انسان و همه موجودات زنده كره زيست  به آب است، به گونه اي كه بسياري از تمدن هاي اوليه در حاشيه رودخانه ها شكل گرفته و هنوز هم، زندگي ميليون ها انسان در سراسر جهان در كنار باريكه هاي آب جريان دارد.  اما همين رودخانه هاي پرآب مثل دجله، نيل و.. بر اثر نباريدن باران در يك دوره خشكسالي طولاني به بستر خشكي  تبديل مي شوند. سعدي در شعر پيش گفته، بر اهميت و ارزش  آب و ضرورت صرفه جويي در آن نيز تاكيد ورزيده است. اين  صرفه جويي در عصر ما كه توانمندي دانش فني بشر در تمامي  عرصه ها، بسياري از ناممكن ها را ممكن كرده است، مفهوم  گسترده اي پيدا مي كندو ضرورت پيش بيني هاي لازم براي  حفظ منابع آب با روش هاي علمي و استفاده بهينه از منابع  موجود آب را مطرح مي سازد.  در كشور ما كه همواره با كمبود آب روبه رو بوده و در دوره هاي خشكسالي اين كمبود، بيشتر نمايان شده است، بايد اصل آمايش سرزمين بيش از پيش مورد توجه قرار بگيرد و در اين چارچوب، براي حفظ و مراقبت از منابع آب چاره انديشي  شود. متاسفانه در كشور ما هنگام اجراي طرح هاي عمراني  بخصوص راهسازي، به رگه هاي آب و مسير قانونمند آن ها در عمق يا سطح زمين بي توجهي مي شود و همين سهل انگاري ها در مورد خاك وجود دارد.  آلودگي رودخانه هاو درياچه ها نيز جاي بحث فراواني دارند،  اما به واقع تا به اصول حفظ منابع و سرچشمه هاي آب در كشور توجه نكنيم و اصل صرفه جويي را بر مبناي مراقبت از محيط زيست پي نگيريم، نمي توانيم در مراحل بعدي موفق  باشيم.  اكنون كاهش شديد آب درياچه پشت سدها، از جمله سد اميركبير كرج و سد سفيد رود، مشكلات فراواني را در زمينه  تامين آب به ويژه آب مورد نياز بخش كشاورزي ايجاد كرده  است. در گيلان و مازندران خشكسالي نمود بيشتري دارد و كاهش شديد آب سفيدرود، نشان دهنده عمق اين بحران است. در روزهاي اخير، دولت و مجلس شوراي اسلامي، اقدامات ضروري  براي كمك به كشاورزان آسيبديده از خشكسالي را به انجام  رسانده اند و اعتبارات لازم براي كمك به اين قبيل  كشاورزان به تصويب نهايي رسيده است. اما، با توجه به  مساله ريشه دار بحران آب در مناطقي از شمال كشور، لازم  است كه براي حل آن، بررسي هاي وسيع تري انجام شود. از جمله اين مشكلات، بهره برداري بي رويه از سفره هاي  زيرزميني آب مي باشد كه موجب بالا آمدن آب شور شده است.  اين مساله در مناطقي از مازندران از جمله آمل و بابل،  بيشتر بروز كرده است.  كاهش ذخيره آب تنها به تهران و ايران محدود نمي شود اخيرا" سوريه مجبور شد به خاطر بروز خشكسالي كه از 26سال  پيش تاكنون در اين كشور سابقه نداشته مصرف آب آشاميدني  خود را جيره بندي كند.  سازمان هاي آبرساني سوريه طي طرحي صرفه جويي آب در شهر دمشق را تا اواسط زمستان مدنظر خود قرار داده اند، طبق  اين طرح آب شهر دمشق روزانه به مدت 6 ساعت قطع مي شود.  دولت سوريه براي مقابله با بحران كم آبي، ضمن اجراي  طرح هاي تبليغاتي مشغول بهره برداري از چاهها و سفره هاي  زيرزميني آب است.  مطالعات انجام شده توسط مركز" ورلد واچ "نيز نشان مي دهد كه استفاده از آب در هند هم اينك دو برابر آبي است كه به  سفره هاي زميني افزوده مي شود و همين مساله باعث شده كه  سطح آب زيرزميني در اين كشور هر ساله بين يك تا سه متر كاهش يابد.  علاوه بر آن بحران كم آبي براي كشت و زراعت در هند،  محصولات كشاورزي را به سه چهارم اندازه فرآورده هاي فعلي  كاهش خواهد داد، به عبارت روشن تر كاهش محصولات كشاورزي  كه هم اكنون حدود 53 درصد از كودكان هندي را دچار سوءتغذيه كرده سبب مرگ و مير آنان خواهد شد.  هفته نامه لبناني "الاسبوع العربي "طي گزارشي از منازعات  پيدا و آشكار كشورهاي منطقه بر سر آب آشاميدني مي نويسد:  كشورهاي عربي در سال 2000 ميلادي با 3 ميليارد متر مكعب كمبود آب روبرو خواهند شد.  مطالعات انجام گرفته نشان مي دهد كه اين كمبود در سال  2030 ميلادي به 282 ميليارد متر مكعب خواهد رسيد.  استفاده نادرست از آب، كشمكش هاي منطقه اي درباره آب و همچنين افزايش جمعيت منطقه به عنوان عوامل كمبود آب به  شمار مي آيند.  كاهش منابع آب و زنگ خطر خشكسالي تنها به خاورميانه  محدود نمي شود از هم اينك مسئولان محيط زيست چين شاهد نابودي درياچه هاي واقع در فلات "چينگ هاي تبت "هستند،  بسياري از چشمه هاي آب زيرزميني اين منطقه نيز كاملا"  خشك شده است، چندي قبل كارشناسان چيني كه خود را آماده  طغيان رودخانه زرد كرده بودند ناگهان با قطع آب اين  رودخانه در حد فاصل درياچه هاي "چالينگ "و" ارلينگ " مواجه شدند، براي بسياري از علاقه مندان محيط زيست كه با اهميت حياتي رودخانه زرد آشنا هستند كاهش 8 كيلومتري آب اين رودخانه مي تواند نشانگر اين مساله باشد كه كم آبي  تنها به فلات ايران برنمي گردد بلكه چرخه محيط زيست در سراسر كره زمين دچار تغييرات محسوسي شده است كه بر رودهاي مهم جهان نيز اثر گذار بوده است.  تبليغات موءثر، راهي براي صرفه جويي !  اطلاع رساني مطلوب يكي از شيوه هاي اساسي و راهبردي در مديريت جهاني آب است، از سه دهه قبل كه آثار نامطلوب دخالت انسان در محيط زيست و منابع طبيعي به تدريج ظاهر شد، فعاليت هاي گسترده اي براي مقابله با آثار زيست  محيطي اين امر آغاز شد.  تاكنون گردهمايي هاي بين المللي متعددي در زمينه مسائل  آب در جهان تشكيل شده كه نتايجي نيز در برداشته است. اما براي نهادينه كردن اطلاع رساني و افزايش آگاهي عمومي به  برنامه عملي و پويا نياز است، لذا اقدامات انتزاعي و موضعي نمي تواند در اين زمينه موءثر باشد.  به عبارت ديگر بايد ضمن سرمايه گذاري اساسي، دراز مدت و برنامه ريزي شده در بخش آب، از طريق آموزش همگاني و اطلاع رساني دقيق، اطلاعات واقعي و دانش لازم در بهره گيري از منابع آبي به مردم ارائه شود.  معاون امور آب و فاضلاب شهري وزارت نيرو طي گفت وگويي با خبرنگاران با اعلام مصوبات كميته الگوي مصرف آب گفت: "در تمام واحدهاي تجاري، صنعتي و اداري كه ماهانه بيش از 5 هزار متر مكعب آب مصرف مي كنند يك كارشناس نيمه يا تمام  وقت بايد بر نحوه مصرف آب، هرزروي آب، به كارگيري  تجهيزات مصرف و... در اينگونه مراكز نظارت كند.  كاهش فشار در شبكه آب شهري از جمله برنامه هاي وزارت  نيرو است لذا قرار است متناسب با وضعيت مناطق مختلف فشار آب در شبكه به 2 تا 4 اتمسفر كاهش يابد.  وي افزود: "مقرر شده كه در مجتمع هاي بزرگ مسكوني به  منظور كنترل مصرف، براي هر واحد آپارتمان يك كنتور مجزا نصب شود تا ميزان مصرف هر واحد مسكوني به تفكيك محاسبه  شود. علاوه بر آن با توجه به افزايش مصرف در فصل تابستان،  آب بهاي مشتركان 20 درصد بيش از ساير فصول محاسبه  مي شود و مشتركان بايد به اين مساله توجه كنند. " فاجعه كم آبي، بختكي براي كشاورزي  شايد شهروندان تهراني و ساير شهرنشينان از سالهاي خوش  پرآبي خاطره اي داشته باشند ولي كشاورزان ايراني با روند روبه رشد كم آبي از آينده خود بيم دارند، براي اين دسته  از شهروندان ايراني كه قوت لايموت خود را در زمين هاي  كشاورزي مي جويند، كاهش آبهاي سطحي و سفره هاي زيرزميني  مي تواند نگران كننده باشد.  ادامه دارد 
