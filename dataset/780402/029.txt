   تغييرات ناگهاني آب و هوا در كره زمين در دو دهه اخير پيامدهاي بسيار تلخ و پرخسارتي داشته است، اگر بخشي از اين دگرگوني ها را ناشي از قانونمندي طبيعت و عملكرد آن  در دوره هاي متناوب بدانيم، نمي توانيم آلودگي محيط زيست،  بروز وضعيت گلخانه اي و از ميان رفتن بخش هايي از لايه  اوزون در پيدايش وضعيت ناگوار آب و هواي جهان راناديده  انگاريم.  اكنون در حالي كه مردم درمناطق وسيعي از كشور پهناور ما و مناطق گسترده اي از قاره آسيا از خشكسالي رنج مي برند،  توفان هاي شديد دريايي در سواحل بنگلادش، ايالات متحده  آمريكا و آمريكاي جنوبي، شهرها را در هم مي كوبد و آدميان را به هلاكت مي رساند. كارشناسان محيط زيست در سراسر جهان براين اصل معتقدند كه جنگل ها و پوشش گياهي  زمين در حفظ تعادل زيستي، آب و هوا و حفظ منابع زندگي  بخش جهان نقش مهم و تعيين كننده اي دارند و به هر ميزان  كه از وسعت جنگلها كاسته مي شود و پوشش گياهي زمين كاستي  مي گيرد، شاهد بروز نابساماني بيشتري در وضعيت اقليم  مي باشيم.  توفان هاي مرگبار و سيل هاي مخرب افزايش مي يابند و زيان هاي بسيار سنگين و غيرقابل جبراني به بار مي آيد.  فقط كافي است بدانيم در طول 3 دهه اخير، هزاران هكتار از جنگل هاي موسوم به "باراني "كه در قوانين شگفت انگيز طبيعت در باروري ابرها و بارش باران نقش حياتي دارند، بر اثر آزمندي و مداخله انسان از بين رفته اند. متاسفانه  بخشي از درختان باراني جنگل هاي ايران نيز در طول  سال هاي اخير به اره هاي برقي سپرده شده اند، اما دامنه  تخريب و نابودي اين جنگل ها در مناطق استوايي به ويژه  اندونزي بي سابقه و وحشتناك است.  برابر آخرين پژوهش ها كه از سوي منابع زيست محيطي  سازمان ملل متحد انتشار يافته، كمپاني هاي چند مليتي  صنعت چوب در اندونزي بيشترين سهم را در نابودي درختان  باراني داشته اند و كمپاني معروف "مك دونالد" توليد كننده همبرگر معروفي به همين نام، بخش مهمي از اين  جنگلها را براي توليد كاغذ بسيار ظريف و نرمي كه براي  بسته بندي اين همبرگر هنگام عرضه به مشتري مصرف مي شود از ميان برده است.  انتشار اين خبر در مجله صلح سبز اعتراض بسياري از هواداران حفظ محيط زيست در جهان را عليه كمپاني هاي  نابودكننده جنگل هاي باراني برانگيخت.  به هرحال، بايد بدانيم وقتي جنگل ها، از جمله جنگل هاي  شمال ايران توسط بهره برداران سودجو و با كمك قوانيني كه  دست آنان را براي اين سودجويي بازگذاشته، به تدريج نابود مي شوند، نمي توانيم جز خشكسالي و پيامدهاي ناگوار آن  انتظار ديگري داشته باشيم !  جواد سفري 
