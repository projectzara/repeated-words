 نخستين نشست و گفت وگوي سياسي بين كشورهاي عضو شوراي  همكاري خليج فارس و آمريكا با حضور مقامهاي وزارت خارجه  كشورهاي شوراي همكاري و" مارتين اينديك "معاون خاورميانه  وزارت خارجه آمريكا ديروز در ابوظبي برگزار شد.  به گزارش خبرگزاري جمهوري اسلامي از ابوظبي، برپايه  اعلام وزارت خارجه امارات، در اين نشست يك روزه مسايل  سياسي مورد توجه مشترك از جمله آخرين تحولات در منطقه  خليج فارس، روابط با جمهوري اسلامي ايران، اوضاع عراق،  روند صلح خاورميانه، تحولات كوزوو و اوضاع در شبه قاره  هند مورد بررسي قرار گرفت.  برگزاري اين نشست در ابوظبي به پيشنهاد امارات عربي  متحده كه رياست دوره كنوني شوراي همكاري را به عهده دارد،  انجام گرفته است.  برگزاري نشست مشترك شواري همكاري آمريكا در راستاي توافق  وزيران خارجه كشورهاي شوراي همكاري با مادلين آلبرايت  وزير خارجه آمريكا درحاشيه نشست مهر سال گذشته مجمع  عمومي سازمان ملل متحد در نيويورك صورت مي گيرد.  مقام هاي وزارت خارجه كشورهاي شوراي همكاري كه در اين  نشست شركت دارند، براي هماهنگي مواضع اين كشورها در قبال  مسائلي كه در اين نشست مطرح مي شود، روز دوشنبه به رياست  " سيف سعيد بن ساعد" قائم مقام وزارت خارجه امارات در ابوظبي گردهم آمدند.  معاونان وزارت خارجه امارات، كويت، قطر، بحرين،  معاون وزارت خارجه عربستان و مدير امور عربي وزارت خارجه  عمان به همراه اينديك معاون خاورميانه وزارت خارجه  آمريكا در اين نشست شركت دارند. 
