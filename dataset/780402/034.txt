   ميلوسويچ تنهاسنگر روسيه در برابر پيشروي ناتو به سوي  شرق است. آيا رهبران مسكو به حذف وي رضايت خواهند داد؟ بيل كلينتون رئيس جمهوري آمريكااز مردم يوگسلاوي  خواست خود را از دست ميلوسويچ نجات دهند.  به گزارش خبرگزاري فرانسه، كلينتون طي سخناني در جمهوري  اسلووني گفت: ما اميدواريم صربستان جزء اروپاي جديد شود اما براي انجام اين امر صربستان بايد قدرت ميلوسويچ را از او بگيرد و راه اسلوواني را طي كند.  توني بلر نخست وزير انگليس نيز ديروز ضمن درخواست از مردم صربستان براي اينكه اسلوبودان ميلوسويچ را از قدرت  خلع كنند گفت: شما نمي توانيد بيش از اين چشمتان را به  روي وحشيگريهاي حكومتتان ببنديد.  بلر اضافه كرد، صربستان تا زماني كه توسط يك جنايتكار جنگي كه عليه او اعلام جرم شده است هدايت مي شود نمي تواند در ميان ملت هاي ديگر جاي داشته باشد و تا زماني كه ميلوسويچ در راس كار است جهان نمي تواند براي  بازسازي كشورتان به شما كمك كند.  مقامات غربي پيش از اين نيز اعلام كرده بودند كه در صورتي كه ميلوسويچ همچنان بر مسند قدرت باقي بماند و در يوگسلاوي اصلاحات دمكراتيك روي ندهد كمك براي بازسازي  صربستان مشكل خواهد بود.  مادلين آلبرايت وزير خارجه آمريكا ديروز با تاكيد بر تعهد واشنگتن براي بازسازي يك بالكان با ثبات گفت،  صربستان بايد بخشي از اين طرح باشد اما ميلوسويچ نقشي در آينده بالكان نخواهد داشت. 
