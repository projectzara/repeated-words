   دكتر محمد عابد جابري  اشاره از شعارهاي مثبتي كه امروزه در برابر مواضع و رفتارهاي  افراطي و خشونت گرا مطرح مي شود، شعار تسامح است، از آنجا كه نويسنده معتقد است امروز نيز- همانند دوران  گذشته تاريخ بشر- نياز به احياء مجدد ارزش هاي والاي  انساني داريم، از اين رو سعي دارد با پيوند زدن مفهوم  تسامح با فلسفه، دين و ايدئولوژي، وبا نگاه به نحوه  برخورد ابن رشد با اين مقوله به بررسي آن بپردازد.  گروه مقالات  تسامح در درون عرصه فلسفي و براساس محورهاي سه گانه زير قابل بررسي است:  تسامح در فلسفه: پرسش اساسي اين محور را مي توان به شرح  زير مطرح كرد: آيا فلسفه اصولا" "تسامح "را در قلمرو خود مي پذيرد؟ و آيا از نظر تاريخي اين كار انجام شده است؟ تسامح به عنوان موضوع فلسفه: پرسش اساسي در اينجا آن است  كه: آيا فلسفه يا فلسفه هاي تسامح وجود دارد؟ و آيا تسامح واقعا" يك مفهوم فلسفي است؟ تسامح به عنوان يك فلسفه: پرسش مطرح شده در اينجا آن است  كه: تا چه گستره اي مي توان اين مفهوم را از نظر فلسفي  در مسايل عصر ما و مسايل بزرگ آن به كار گرفت؟ اين پرسش ها، موضوع هاي گسترده و پرشاخ و برگ است و ما در اين فرصت كوتاه قصد نداريم حق آن را ادا كنيم، بلكه  به ترسيم شماي عام و ابتدايي بسنده خواهيم كرد كه  مي تواند نقطه عزيمت پژوهش هاي دقيق تر و عميق تر شود.  & آيا فلسفه اصولا" تسامح را مي پذيرد و آن را از نظر تاريخي اجرا كرده است؟ در پاسخ به اين پرسش - قبل از هر چيز- بايد اين دو مفهوم  يعني" فلسفه "و" تسامح "را ولو به شكل خلاصه توضيح دهيم  تا پيوند ميان اين دو را بفهميم.  به تعريف عمومي فلسفه بازگرديم كه از هنگام پيدايش آن به  عنوان شيوه خاص تفكر در سرزمين يونان با آن همراه بوده  است. اين تعريف "تفلسف "را كوششي معرفت شناسانه به شمار مي آورد كه هدف آن "جستجوي حقيقت "است. از سوي ديگر به  تعريف" تسامح "بپردازيم كه فرهنگ هاي زبان و فلسفه معناي  اخلاقي آن را چنين تعريف كرده اند: "يك ديدگاه فكري و عملي است كه بر تحمل ديدگاه هاي فكري و عملي ديگران  استوار است. حال چه اين ديدگاه ها موافق مواضع ما باشد و چه مخالف. "به عبارت ديگر: "تسامح همانا احترام به  ديدگاه مخالف است. " اگر به رابطه فلسفه و" تسامح "فقط از اين چارچوب بنگريم  به آساني مي توانيم داوري كنيم كه فلسفه از وسيع ترين  عرصه ها براي پذيرش تسامح و عمل به آن است. "جستجوي  حقيقت" به معناي مالكيت آن نيست و تا هنگامي كه انسان در جستجوي حقيقت است و ادعاي مالكيت آن را ندارد، ضرورتا"  كثرت گرايي و اختلاف را به رسميت شناخته و از صدور احكام  حذف ديگران خودداري كرده است. از اين نظر فلسفه، عرصه  اجتهاد است و تسامح در اجتهاد- كه عرصه طبيعي آن است -  تحقق مي يابد. اصل "هر مجتهدي درست مي گويد" كه بسياري  از علماي اسلامي در فقه به آن اعتقاد دارند، اوج تسامح  در اين عرصه است. همچنين به كار گرفتن شك در انديشه  فلسفي و نسبي دانستن حقيقت، همانا عين تسامح و به رسميت  شناختن اختلاف و مشروعيت تباين ميان انسان هاست.  لذا فلسفه دست كم از نظر اصولي، عرصه حياتي تسامح به  شمار مي رود. اما آيا فلسفه در طول تاريخ درازخويش به  اين اصل پايبند بوده است؟ ما با كمال تاسف نمي توانيم پاسخ مثبت بدهيم و با اطمينان بگوييم كه همه حقيقت را مي گوييم. زيرا فلسفه -  به قول كارل ياسپرس - غالبا" "به خود خيانت كرده است "و از وظيفه خود كه "جستجوي حقيقت "بوده فراتر رفته و مدعي  مالكيت آن شده است. به قول ياسپرس فلسفه تا" حد فرورفتن  در سنديت و معرفت قالبريزي شده در فرمول ها و در يقين گرايي كامل سقوط كرد. " عملا"، سنديت يا دگماتيسم، اجتهاد را نفي مي كند و اختلاف را زيرپا مي گذارد و شعار" اجماع "را سرمي دهد و سلاح" خروج از اجماع "را به روي هر مخالفي مي گشايد و به  سوي استبداد و چيرگي گرايش مي يابد و تلقين و تلقي، جاي  پژوهش و جستجو را مي گيرد. در اين حالت، فلسفه، روش  تسامح را به عنوان مواضع فكري و عملي كنار مي نهد و هويت  و مزيت خود را از دست مي دهد و چيز ديگري مي شود كه  امروزه آن را ايدئولوژي مي ناميم درست همانند تغيير دعوت به مذهب از طريق بحث و گفتگو به مذهبگرايي تنگ  نظرانه و تندروي و افراط گرايي.  در حقيقت، تاريخ فلسفه به ما مي گويد كه تسامح همواره  يكي از شالوده هاي اساسي "تفلسف "يعني جستجوي حقيقت بوده  است. به طوري كه اگر شك روشمندجاي خود را به يقين مذهبي  بدهد و تعميم انديشه ها جاي تحليل و نقد آنها را بگيرد،  فلسفه به ايدئولوژي يعني به گزارشي از" حقيقت "بدل  مي شود و خود را به شكلي كامل و يگانه ارائه مي دهد كه  ] [انگار هيچ حقيقتي در وراي آن نيست در اين حالت تسامح  از ميان مي رود و عدم تسامح يعني زور و خشونت - در انديشه  و عمل - جايگزين آن مي شود. اكنون پرسش اين است كه چرا فلسفه به ايدئولوژي بدل مي شود و در را با قدرت به روي  تسامح مي بندد؟ به نظر ما فلسفه وقتي به ايدئولوژي تبديل مي شود كه از وظايف انتقادي خود دست بردارد و به وضع موجود تن دهد و آن را به عنوان حقيقت منعكس كند يا اين كه دچار وسوسه  " وضع موجود" ديگري شود كه توسط تخيل فلسفي به عنوان مثال  و نمونه و بديل وضع موجود ساخته و پرداخته مي شود. در اينجا منطق نبرد ميان مصلحت ها بر منطق جستجوي حقيقت  چيره مي شود و مقوله "نبرد" جايگزين مقوله "تسامح " مي شود.  اين تبديل فلسفه به ايدئولوژي در مراحلي از تكامل بشري،  به نظر ما چيز طبيعي به نظر مي آيد و ضرورتا" "خيانت به  خود" به شمار نمي رود. فلسفه اجازه ندارد و نمي تواند همواره بالاتر از زمان و مكان و به دور از مسايل انسان  اجتماعي موءثر و تاثيرگيرنده باشد و به ناگزير نياز به  تعهد دارد. اين تعهد وقتي كه حقيقت انسان يعني آزادي و كرامت وي در معرض تهديد اين يا آن طرف درگير باشد، به  ضرورت اولي تبديل مي شود كه قبل از هر ضرورت ديگر است.  فرق ميان فلسفه و ايدئولوژي در اين زمينه آن است كه  ايدئولوژي در مساله خود يكي مي شود و در زمانه اش ذوب مي گردد، در حالي كه فلسفه نيروي حركت - و نه خط بازگشت -  را براي خود حفظ مي كند كه به او اين امكان را مي دهد تا آن چه را اساسي و اصيل است بازيابد اين، همانا فراتر رفتن از پاسخ هاي پيشنهادي به منظور مطرح كردن پرسش هاي  جديد است يعني فراتر رفتن از لحظه احساس مالكيت حقيقت به  زمان جستجوي حقيقت است. به عبارت ديگر رهايي از زندان  ايدئولوژي به فضاي گشاده ورهاي فلسفي است.  رهايي از زندان ايدئولوژي و استبداد فرقه گرا با فراخواني به گشودن درهاي اجتهاد و ضرورت اختلاف  ديدگاه ها آغاز مي شود. در تاريخ فلسفه، صداهاي نيرومند پرطنيني بودند كه شكستن چنبره تنگ فرقه گرايي و تعصب فكري و حذف ديگران را مطالبه مي كردند. در اينجا به يكي  از اين فريادهاي رسا مي پردازيم و به او باز مي گرديم تا فلسفه را بازيابيم. اين همان فرياد ابن رشد است.  ابن رشد از علوم "ديگران "يعني از ديدگاه ها و اعتقادهاي  دگرانديشان درباره خدا و انسان و هستي دفاع كرد و درباره  اطلاع و استفاده از آنها فتوا داد و اصحاب آنها را اگر مرتكب خطا يا صوابي شده بودند معذور دانست حتي اگر به  قول ابن رشد" همكيش ما باشند يا نباشند". وي مي افزايد:  " منظور من از غير همكيش كسي از قدماي قبل از اسلام است  كه به اين چيزها پرداخته است "ابن رشد به متكلمان و فقيهاني كه "علوم اوايل "را رد مي كردند با، تاكيد بر شكل تاريخي انباشت معرفت انساني پاسخ مي داد. دستيابي به  حقيقت يا نزديك شدن به آن در علوم عقلي "در مورد موجودات  با بررسي يكايك آنها انجام مي گيرد كه در اين راه  پسينيان از پيشينيان كمك مي گيرند. "ابن رشد در اينجا به  طور خلاصه مي گويد: "اگر اينچنين باشد و الفتي با آن چه  كه از ملت هاي پيشين برجاي مانده داشته باشيم برماست كه  به بررسي موجودات بپردازيم و بسته به شرايط استدلال در گفته هاي آنان و نوشته هاي كتابهايشان نظر كنيم و آن چه  را كه موافق حق باشد بپذيريم و از آن شادشويم و سپاسشان  گوييم و نسبت به آن چه كه غير حق است هشدار دهيم و عذرشان خواهيم. "(1) اوج تسامح در موضعگيري ابن رشد نسبت به ديدگاه مخالفان و دشمنان هنگامي است كه غزالي را سرزنش مي كند كه نمي كوشد تا موضع "دشمن "را بفهمد بلكه بدون در نظر گرفتن مقدماتي  كه به آن موضع منجر شده، حكم بر فساد آن مي دهد. وي  مي گويد: "انصاف آن است كه به نيابت از آنان حجتشان در آن امر آورده شود، زيرا اين حق آنان است. "ضمير در اينجا به فرقه معتزله و فيلسوفاني باز مي گردد كه غزالي،  ديدگاه هايشان را خطا دانسته و متهم به مطرح كردن  زشتي ها و شناعت ها كرده است.  ابن رشد خواستار بالا بردن "تسامح "به جايگاهي والا يعني  جايگاه عدالت بود. وي مي گويد: "انصاف آن است كه طبق  گفته حكيم ارسطو، انسان دلايل دشمنانش را همانند دلايل  خود بياورد. يعني اين كه در طلب دلايل و حجت هاي دشمنان  خود آن گونه تلاش كند كه در طلب دلايل مذهب خويش مي كند و همان دلايلي را كه براي خود مي پسندد براي آنان نيز بپسندد. "لذا: "كسي كه در پي حقيقت است اگر قول شنيعي را ديد و مقدمات نيكويي نيافت كه آن شناعت را از آن قول  بزدايد نبايد تصور كند كه آن قول باطل است و آن را از طريقي بيابد كه مدعي له ادعا دارد پاي برآن جا نهاده است  و در تعلم آن از طول زمان و نظمي بهره گيرد كه ماهيت آن  امر متعلم، اقتضايش را دارد. "(2) فكر نمي كنم در گفتمان فلسفي كهن يا جديد بتوان به متوني  قوي تر از اين متن دست يافت. ابن رشد در" احترام به  دگرانديشان" در سطحي بسا والاتر از سطح تسامح قراردارد.  وي اين احترام را تا سطح عدالت و بلكه تا سطح ايثار بالا مي برد. اكنون پرسش اين است: چرا ابن رشد واژه عدالت را به كار برده و لفظ تسامح را به كار نگرفته است؟ اين پرسشي است كه در جاي ديگري بايد بدان پرداخت.  ترجمه: يوسف عزيزي بني طرف  1- نك: ابوالوليد محمدبن احمد بن رشد، "فصل المقال و تقرير مابين الشريعه و الحكمه من الاتصال " 2- نك: ابوالوليد محمدبن احمدبن رشد، تهافت التهافت 
