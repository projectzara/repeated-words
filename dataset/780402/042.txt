 " سطح رشد سياسي يك جامعه بستگي به اين دارد كه فعالان  سياسي تا چه اندازه به نهادهاي سياسي گوناگون جامعه تعلق  دارند و چقدر با اين نهادها احساس همبستگي مي كنند. در جامعه اي كه همگي اعضاي آن به يك نيروي اجتماعي تعلق  دارند درگيريها محدودند. در چنين جامعه اي به نهادهاي  سياسي كاملا" متمايز نيازي نيست. اما اگر اين جامعه  بخواهد كه يك اجتماع سياسي نيرومند شود بايد قدرت هر گروهي از طريق نهادهاي سياسي اعمال شود. همچنين درجه  اشتراك سياسي در يك جامعه پيچيده به توان نهادهاي سياسي  آن بستگي دارد. "(12) بنابر اين هر چه مشاركت سياسي بيشتر باشد نظام سياسي و جامعه به سوي تنوع و پيچيدگي بيشتر خواهد رفت كه البته  تامين و تضمين مشاركت سياسي به كاركرد نهادهاي سياسي  بيشتر وابستگي پيدا مي كند و به همين نسبت مشاركت سطح  اشتراك سياسي و وفاق ملي و نيروهاي تركيب كننده اين  نهادها را منعكس مي كند.  " ساده ترين نظام سياسي آن است كه وابسته به يك فرد باشد.  يك چنين نظامي ناپايدارترين نظام سياسي نيز هست. ارسطو يادآورشده كه نظامهاي بيدادگري همگي كم و بيش "كوته  عمرند" نظام سياسي داراي نهادهاي متعدد و گوناگون،  توانايي تطبيق پذيري اش بسيار بيشتر است و به عبارت بهتر نظامهاي سياسي بايد بتوانند خودشان را با دگرگوني هاي  محيطي تطبيق دهند و نظريه پردازان سياسي معتقدند كه  صورتهاي حكومتي ساده از همه بيشتر در معرض  فروپاشيدگي اند و دولت هاي مختلط بخت بيشتري براي  پايداري دارند و زماني كه يك نظام از نهادهاي دمكراتيك و عناصر متعدد قدرت تشكيل و تركيب شده باشد يك چنين نظامي  بهتر مي تواند از شورش يا انقلاب جلوگيري كند. "(13) " اشتراك مردم در سياست و سياسي شدن از طريق وابستگي به  واحدهاي سياسي، يك دولت نوين را از دولت سنتي متمايز مي كند. در جوامع سنتي اشتراك سياسي تنها در سطح دهكده  مي باشد در حالي كه در پروسه نوسازي اشتراك سياسي مردم  در سطحي بالاتر از دهكده يا شهر قرار دارد و دخالت  گروههاي اجتماعي جامعه در سياست و ساخته و پرداخته شدن  نهادهاي سياسي نوين براي سازمان دادن اين اشتراك است. " (14) مشروعيت و مباني آن در اصل تعيين كننده رابطه قدرت و اطاعت است و به تعبيري درجه اي از قانوني بودن قدرت را نشان مي دهد و مشروعيت بر اساس ميزان مشاركت در امور و رضايت آنها از عملكرد رهبران و حكومت عينيت مي يابد. به  طوري كه خود مشروعيت با توجه به مقدماتي كه در خصوص آن  اشاره شد مي تواند جلوه اي از وفاق ملي و يكپارچگي و انسجام در سيستم سياسي باشد.  " اصل دمكراتيك بنا به اكثريت آراء حاكميت مردمي توجيه  مي گردد بنابراين مردم نماينده خود و همچنين انتخاب و مشروعيت حاكميت و سلطه آن را مي پذيرد، از اين رو با انتخاب اكثريت حق فرمان دادن به آنها تعلق مي گيرد(اصل  تكثر و تحمل)و نيز نوع مشروعيت هم حائز اهميت است كه  مي تواند مبناي سنتي و مدني داشته باشد. "(15) در جمع بندي بايد اذعان داشت "در غياب نهادهاي اجتماعي و سياسي از جمله احزاب سياسي و انجمن هاي حرفه اي، نيل به  نظم همگاني و مسئوليت اجتماعي نامتحمل است به علاوه  اينكه مشروعيت سياسي و مقبوليت عامه با هيچ گونه  خودكامگي و استبداد سازگاري ندارد ولو اينكه اين استبداد از يك قدرت مركزي يا گروههاي خياباني نشات گيرد و تا زماني كه عمارت عظيم دمكراسي بر پايه آزاديها و حقوق  اساسي، تساهل و تحمل سياسي و تنوع فرهنگي استوار است  سيستم موءثر و كارآمدي خواهد بود لذا اگر جوامع دمكراتيك  حقوق و آزاديهاي خود را با نوعي بلوغ و پختگي در زمينه  تقويت يكپارچگي جامعه و مسئوليت ملي به كار نمي بردند دمكراسي نمي توانست سيستم موفق و كارآمدي ارائه نمايد.  ديكتاتوري نه تنها پيشرفته تر از دمكراسي نيست بلكه  ضعيف تر و بي كفايت تر از آن نيز مي باشد. "(16) پانوشت ها 12- ساموئل هانتينگتون، سامان سياسي، ترجمه محسن ثلاثي،  ص 19 و 20.  13- همان ص 33 و 34 14- همان ص 59 15- سيري در انديشه هاي سياسي معاصر، انتشارات الست،  ص 131- 135 16- محمدعلي همايون - كاتوزيان - دمكراسي - ديكتاتوري -  حكومت خودكامه - ايران فردا- شماره 33 ص 27 
