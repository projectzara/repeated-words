 گروه شهري: به منظور بهبود كيفيت عبور و مرور وسايل  نقليه و ايجاد تسهيلات مناسب براي استفاده شهروندان از نقاط تفريحي و گردشي شمال تهران، از سوي معاونت فني  وعمراني شهرداري منطقه يك، خيابان دركه طي دو فاز تعريض  مي شود.  روابط عمومي شهرداري منطقه يك اعلام كرد فاز نخست اين  طرح از اواسط بهمن سال 77 از ميدان دانشگاه شهيد بهشتي  به طول 700 متر بابرآورد اوليه 3 ميليارد و 500 ميليون  ريال آغاز شده و تاكنون بيش از 65 درصد پيشرفت فيزيكي  داشته است.  بر اساس همين گزارش با اجراي اين طرح، خيابان دركه به  طول دو كيلومتر از ميدان دانشگاه شهيد بهشتي تا ميدان  دركه داراي عرض 21 متري با دو پياده رو در دوسوي خيابان  و دو باند رفت و برگشت خواهد بود.  به گفته كارشناسان امور شهري، طبيعت زيبا و هواي پاك  كوهستاني دركه و باغهاي اين محل كه از ديرباز سهم موءثري  در پرنمودن اوقات فراغت خانواده ها داشته است، به علت  وجود مشكلات ترافيكي حاصل از معبر تنگ در يك كيلومتري  انتهاي خيابان دركه به ويژه در روزهاي تعطيل و نيز فقدان  مسير پياده روي مناسب جهت تردد افراد پياده موجب شده تا حدودي از تعداد گردشگران و استفاده كنندگان از جاذبه هاي  موجود اين محدوده كاسته شود.  گفتني است با تعريض خيابان دركه، عبور و مرور وسايل  نقليه به سهولت انجام خواهد شد و شهروندان به ويژه  خانواده ها مي توانند از محيط سرسبز و كوهستاني اين  منطقه استفاده كنند. 
