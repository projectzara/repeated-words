 گروه شهري: با حضور يكي از متخصصان ايراني مقيم دانمارك،  كارگاه آموزشي روش هاي كاهش آلودگي هاي محيط زيست در منطقه آزاد چابهار برگزار شد.  به گزارش روابط عمومي و بين الملل منطقه آزاد چابهار، در اين كارگاه آموزشي انواع آلودگي ها كه محيط زيست انساني  را به مخاطره انداخته است، بررسي و به منظور كاهش اين  مخاطرات، استفاده از انرژي هاي پاك نظير باد و خورشيد توصيه شد.  مهندس" محمد صنيع "دانشمند ايراني مقيم دانمارك در اين  كارگاه با اشاره به آخرين نوآوري استفاده از انرژي هاي  غيرآلاينده و صنايع اشتغالزاي مرتبط براي توليد انرژي هاي ارزان به استفاده از توربين هاي آبي و بادي و تصفيه آلودگي هايي كه به محيط زيست وارد مي شود اشاره  كرد كه راه اندازي آنها ضمن ايجاد اشتغال، در پاكيزه  نگه داشتن محيط زيست نيز موءثر است.  وي پيرامون ميزان آلودگي هايي كه صنايع با سوخت فسيلي  ايجاد مي كنند، گفت: "هر نيروگاه ديزلي در ازاي توليد هر هزار مگاوات برق در ساعت، حدود 11 تن گاز(CO)، 650 تن  گاز(CO 2)و دو تن گاز اسيد سولفور كه از گازهاي خطرناك  است وارد محيط زيست مي كند كه باعث بيماري ريوي، سرگيجه،  بي حوصلگي، تهوع و سرطان مي شود. " مهندس صنيع گفت: "روزانه در تهران حدود هفت ميليون ليتر بنزين براي سوخت خودروها مصرف مي شود كه حاصل آن توليد پنج تن سرب، 18 ميليون كيلوگرم گاز(CO 2)، 300 تن گاز (CO)است و به همين دليل سن سكته در تهران به 32 سال  كاهش يافته است. " دانشمند ايراني افزود: "هم اكنون در دنيا با سوزاندن  زباله برق توليد مي شود و اگر ما اين روش را در تهران كه  روزانه شش هزار تن زباله توليد مي شود، بكار گيريم،  سالانه يك ميليارد مگاوات برق توليد خواهيم كرد. " وي نصب 29 توربين بادي در منجيل براي توليد 10 مگاوات  برق و كمك 20 ميليون دلاري بانك جهاني به ايران براي  راه اندازي تاسيسات توليد 20 مگاوات برق را از جمله  اقدام هاي انجام شده در استفاده از انرژي هاي پاك عنوان  كرد.  مهندس صنيع در پايان با مقايسه آمارهاي جهاني آلودگي  محيط زيست، استفاده از انرژي هاي آبي، بادي، خورشيدي،  تهيه انرژي از سوزاندن زباله ها، فيلتراسيون كارخانجات و استفاده از انرژي هاي خودروهاي برقي را از جمله  راه حل هاي كاهش آلودگي محيط زيست دانست. 
