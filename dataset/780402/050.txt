 نگاهي به تنگناهاي هويت انساني در شهرنشيني جديد (بخش پاياني)    در بخش نخست اين نوشتار به پديده شهرنشيني، رشد انفجار جمعيت شهري در مناطق مختلف جهان، الگوهاي شهرنشيني از ديد جامعه شناسان، پيامدهاي منفي شهرنشيني از جمله  امكانات ناكافي خدمات عمومي، فقر فرهنگي، ازدياد محله هاي فقير، گسترش آلونك نشيني و بيگانگي اجتماعي  اشاره شد، اينك دنباله سخن را پي مي گيريم.  ثانيا": نيروهاي اجتماعي به عنوان عوامل بيروني شامل  نهادها، ساختارهاي اجتماعي، فرهنگ، الگوها و باورهاي  اجتماعي و ارزشهاي مدني و نظائر آن در ميزان مشاركت  اجتماعي افراد تاثير خواهند گذاشت.  1- احساس بي قدرتي  احساس بي قدرتي نوعي بيگانگي است كه فرد احساس مي كند در وضعيتهاي اجتماعي و كنش متقابل خود تاثير گذار نيست. به  عبارتي فرد احتمال مي دهد كه عمل او بي تاثير است و نتايج مورد انتظارش را برآورده نمي سازد. لذا در فعاليتها و امور شهري مشاركت نمي كند، اين احساس از اين  عقيده ناشي مي شود كه اداره شهر نه به خواست مردم بلكه  بنابر سليقه و ميل اقليت قدرتمند اداره مي شود و مشاركت  آنها در نهايت در چارچوب از پيش تعريف شده قرار خواهد گرفت و نفعي به حال اكثريت نخواهد داشت.  2- احساس بي معنايي  در اين حالت فرد احساس مي كند هيچ راهنمايي براي انتخاب سلوك و عقيده خود ندارد. بنابراين دچار ابهام و شك و ترديد مي شود و نمي تواند در تصميم گيري، عقيده خود را با استانداردهاي فرهنگي - اجتماعي موجود در جامعه وفق دهد.  در اين حالت شهروند در ميان باور و ناباوري به ميزان  تاثيرگذاري مشاركت خود در تصميم گيري امور قرار گرفته و هيچ عكس العملي از خود نشان نمي دهد.  3- احساس بي هنجاري  احساسي است كه فرد توسل به ابزار و وسائل نامشروع را تنها راه حصول به اهداف مطلوب خود مي بيند، اين احساس  هنگامي بروز مي كند كه فرد متقاعد شود تنها كنشهايي او را به حوزه هاي هدف رهنمون مي سازد كه مورد تاييد جامعه  نيستند. پيدايش ونداليسم و آسيبرساني به اموال عمومي در شهر ناشي از اين احساس است.  عدم تناسب قوانين و مقررات شهري با نيازهاي موجود زندگي  و غيرانعطاف پذيري آن از يكسو و از سويي ديگر عدم نظارت  در اجراي قوانين مدني شخص را به اين باور سوق مي دهد كه  بي هنجاري تنها راه حصول به اهداف مطلوب است و سازي  ناهماهنگ با جامعه را مي نوازد.  4- احساس انزواي اجتماعي  اين احساس مبين انفكاك فكري فرد از استانداردهاي فرهنگي  و بيگانگي او از اهداف نظام اجتماعي است. شخص به دليل  عدم اطلاعات كافي، بين اهداف شخصي خود و اهداف اجتماعي  تعارض وسيعي را مشاهده مي كند، لذا از جامعه كناره  مي گيرد و كمتر خود را در مسائل و مشكلات شهري درگير مي نمايد.  5- احساس خودبيزاري  عبارت است از احساس ناتواني فرد در انجام فعاليتهاي  مشاركتي. در اين حالت فرد از مشاركت اجتماعي احساس  ناخشنودي داشته و فعاليتهاي شخصي و فردي برايش بيش از انجام وظايف شهروندي ارضاء كننده است.  صور گوناگون از خود بيگانگي اجتماعي شهروندان و عدم  اشتياق آنها به مشاركت اجتماعي در بين اقشار مختلف جامعه،  ظهوري متفاوت خواهد داشت. به اين معني كه اقليت ها و گروههاي كم درآمد، بيشتر در معرض احساس بي قدرتي هستند.  تحصيل كرده ها، بيشتر دچار احساس بي معنايي مي شوند،  گروههايي با درآمد بالا و بازرگانان بيشتر احساس  بي هنجاري خواهند يافت و كم درآمدهاي داراي مسئوليت  اجتماعي بيش از ساير گروهها، از احساس خود بيزاري رنج  مي برند و فرهنگيان و هنرمندان مطرود جامعه بيشتر دچار احساس انزواي اجتماعي خواهند شد.  د- تبيين ساختاري مشاركت  مشاركت كليه شهروندان در اداره امور جامعه يكي از آرمانهاي اصلي در ديدگاه كلاسيك دمكراسي است كه قائل به  لزوم گسترش و ايجاد تدريجي حق مشاركت مردمي است، از زمان  ارسطو تا جان ديويي، بسياري ازفلاسفه اجتماعي، مشاركت  مردمي را در اداره امور جامعه باعث افزايش ثبات و نظم  اجتماعي مي دانستند اما تحقق اصل فراگيري مشاركت مردمي  در اموراجتماعي از همان آغاز با موانع و محدوديتهايي  مواجه بوده است. از يكسو گروههاي مسلط، همواره از هجوم  توده ها به عرصه فعاليت اجتماعي هراس داشته و بر سر راه  آن محدوديتهايي ايجاد كرده اند. مطابق نظر رالف دارند رف  جامعه شناس آلماني، كسانيكه سمت هايي را بخود اختصاص  مي دهند در مجموع از منافعي برخوردارند كه نمي توانند اين منافع را با كساني كه تحت انقياد آنها هستند تقسيم  كنند و برعكس كساني كه در موقعيتي از انقياد بسر مي برند به دلائلي مشابه از مشاركت در امور جامعه خودداري  مي نمايند. از سويي ديگر ساختار زندگي شهري مناسباتي را بر شهروندان تحميل مي گرداند كه مبتني بر عقلانيت است و گسترش احساس از خودبيگانگي، كاهش احساس مالكيت و تزلزل  هويت شهروندان ريشه اي عميق در روابط مبتني بر عقلانيت  زندگي شهري دارد كه در نتيجه عرصه را بر مشاركت شهروندان  در اداره امورشهر تنگ مي گرداند. در اين شرايط راهكار موءثر براي گسترش مشاركت شهروندان در اداره امور شهر به  دو عامل بستگي خواهد داشت:  اولا": تعديل اذهان تماميت خواه گروه مسلط بر مديريت  شهري كه تخصص را مقدم بر نياز شهروندان مي دانند ثانيا": هويت بخشيدن به گروههاي همياري و مشاركت جو و تقويت آنها.  في الحال كه يكي از بزرگترين تحولات در جهت تحقق  مردم داري در كشور اتفاق افتاده است، بيم آن مي رود كه  عوامل بازدارنده مشاركت مردمي، راه را در جهت تحقق اهداف  عاليه شوراي شهر ناهموار گرداند. لذا اتصال مديريت شهري  به شبكه هاي ارتباطي كه اصطلاحا" آنرا" گروههاي همياري " مي ناميم يك ضرورت انكارناپذير است. گروهايي كه زمينه  نيازسنجي، طرح ايده، برنامه ريزي، تصميم گيري و اجراي  امور را فراهم مي گردانند و در يك ارتباط دوسويه پويا،  مديريت شهر را به عرصه هاي تحول هدايت مي نمايند.  ه- تبيين روانشناختي مشاركت  جامعه شناسان و روانشناسان اجتماعي در بسياري از موارد شركت اجتماعي انسان را به صور مختلف به نيازهاي دروني  انگيزه هاي رواني، غرائز و ويژگيهاي شخصيتي او نسبت  داده اند، نياز به ارتباط و تعامل اجتماعي، نياز به  تاييد شدن، نياز به رقابت، نياز به كسب قدرت، نياز به  اطمينان و امنيت، نياز به پيوند با يكديگر و... همچنين  طبع پرخاشگر، مهاجم، خيرخواه و نوع دوست از جمله  انگيزه ها و عواملي هستند كه فعاليت اجتماعي مشاركت را متاثر مي سازند.  تاثير عوامل رواني بر مشاركت و نيز تاثير متقابل مشاركت  بر عوامل رواني كاملا" قابل تامل است. نيازهاي رواني  مي تواند توسط فعاليتهاي مشاركتي ارضاء گردد و مشاركت  اجتماعي نيز بنوبه خود مي تواند توسط عوامل رواني افزايش  و كاهش يابد. برخي از ويژگيهاي شخصيتي و عوامل رواني مثل:  يكدندگي، بدگماني و بدبيني حساسيت بي جا، فروماندگي در ابهام با ميزان مشاركت در ارتباط دوسويه قرار دارد. به  عبارتي كساني كه تمايل بيشتر به مشاركت دارند، تمايل  اندكي در بروز خصومت بي جا، بدگماني و بدبيني و يكدندگي  و.. از خود نشان خواهند داد.  شخصي كه خصوصيات انعطاف ناپذيري، يكدندگي، بدبيني و بدگماني و خصومت بسياري از خود بروز مي دهد بالفعل در بسياري از زمينه هاي اجتماعي بصورت غيرموءثري عمل خواهد نمود و ممكن است انجام برخي از فعاليتها و مشاركتهاي  اجتماعي نظير مشاركت در ارزيابي، مشاركت در انديشيدن و ايده، مشاركت در تصميم گيري، سازماندهي و برنامه ريزي و اجرا را در خصوص آرماني جديد، تهديدكننده و ترسناك احساس  نمايد. اعتقاد فرد به كفايت و شايستگي خود و اعتقاد به  تبعيت از نظم براي دگرگوني اجتماعي با احساس مشاركت،  ارتباطي مستقيم دارد. احساس فرد از صلاحيت فردي خود قضاوت او را در مورد توان تاثيرگذاري اجتماعي اش، دستخوش  تغيير مي نمايد و اين امر بنوبه خود انگيزه مشاركت را در فرد تقويت مي نمايد.  رابرت دال جامعه شناس سياسي معاصر، زمينه هاي بنيادي عدم  انگيزه مشاركت اجتماعي را در يك مدل تبيين روانشناختي  اجتماعي بيان مي دارد:  1- اين تصور درفرد كه مشاركت در فعاليتهاي اجتماعي برايش  پاداشي به همراه ندارد، انگيزه مشاركت فرد را كاهش  مي دهد. به عبارتي منافع دور دست، غيرقطعي و ذهني حاصله  از مشاركت اجتماعي نمي تواند انگيزه مشاركت را در افراد افزايش دهد.  2- احساس بي تفاوتي فرد و عدم تاثيرگذاري مشاركت بر منافع شخصي، انگيزه مشاركت را كاهش خواهد داد.  3- هرگاه فرد تصور كند كه مشاركت او در امور نمي تواند منشا تغييرات گردد كمتر تمايل به مشاركت دارد.  4- هرگاه فرد تصور كند كه دانش او محدودتر از آن است كه  بتواند كه در كارها مشاركت نمايد، احتمال مشاركت او كاهش  مي يابد.  5- هرچه مسائل و مشكلات برخي فعاليتها بيشتر باشد،  احتمال مشاركت در آن كمتر خواهد شد.  6- هرگاه فرد تصور كند مداخله او در امور نتيجه كارها را تغيير نخواهد داد مشاركت او كاهش خواهد يافت.  و- سطوح مشاركت  در يك پويش مشاركتي، مشاركت در انديشه و افكار نخستين  گام و شايد اساسي ترين گام است. نظام پيشنهادات، سازگاري  است كه طي آن شهروندان مشاركت جو براي بيان انديشه خويش  به منظور تامين نيازها و ارتقاء كيفي خدمات و از ميان  برداشتن دشواريها از طريق ارائه پيشنهاد در اداره شهر مشاركت مي نمايند.  در گامهاي ديگر شهروندان مي توانند در قالب، "گروههاي  همياري" در تصميم گيري، برنامه ريزي و نهايتا" در اجرا با مديريت شهري مشاركت نمايند و اين مرحله همان است كه  اصطلاحا" "مديريت نوين شهري "يا مديريت مشاركتي ناميده  مي شود.  ز- نحوه تضمين مشاركت مردم  اگر مردم در مورد اجراي طرح ها و پروژه ها توجيه و نسبت  به اجراي آن معتقد باشند، قطعا" در انجام آن طرح مشاركت  خواهند كرد. مردم نيازمند آن هستند كه نسبت به اقداماتي  كه قرار است انجام پذيرد مورد مشورت و نظرخواهي قرار گيرند. اين اولين حق طبيعي شهروندان يك شهر است تا نسبت  به نحوه اجراي طرح، هدف از انجام آن و توجيه اقتصادي -  اجتماعي آن آگاهي يابند. لذا مردم بايد به اين باور برسند كه نحوه مشاركت آنان در تحقق امري نقش آفرين است و شرط حقيقي در مشاركت امور به آنان تفويض شده است و اين  باور بايد بصورت فرهنگ درآيد، باور به اينكه نياز به  حضورشان در امور نه يك امر مقطعي و موقتي بلكه يك ضرورت  پايدار و مستمر است.  مهمترين ويژگي هاي مديريت مشاركتي  1- مشاركت مشروط به برابري انسانها و منوط به آزادي  آنهاست، در يك نظام مشاركت جو فرض براين است كه مردم  بايد فرصت مناسب براي تاثيرگذاري بر سرنوشت خود را بدست  آورند لذا مشاركت هم حق است و هم تكليف.  2- مشاركت بيش از هر چيز احتياج به اقدام آگاهانه و اختياري ازسوي شهروندان دارد.  3- مشاركت يك فرايند است نه فرآورده و محصول نهايي، لذا مشاركتي كه خود زمينه خود شكوفايي شهرونداني را فراهم  مي سازد مي تواند به عنوان فراورده در ارتقاء كيفي خدمات  نيز موءثر واقع شود.  4- مشاركت بيش از هر فعلي به نگاهي صادقانه همراه با اعتماد متقابل نيازمند است.  5- مشاركت فراگردي است كه از طريق آن: دگرگوني ايجاد شود و بودنها به شدنهاي دلخواه مبدل مي گردد، فراگردي كه بر جنبه هاي رواني بالندگي و رشد شخصيت انساني تاكيد دارد و به ارزشهاي والاي شكوفا كردن وجود و تامين نيازهاي فرا مرتبه انسان چشم دوخته است.  6- و دست آخر مشاركت فرايند دگرگونه شدن و تغيير پيوندهاي يكسويه به چند سويه است كه در آن بي اعتمادي به  اعتماد، بدبيني و زيبانگري، سكون به پويايي، جمود به  بالندگي تغيير مي كند.  كامبيز مصطفي پور 
