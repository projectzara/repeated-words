 * نخستين بار 700 گونه گياهي در پارك ملي گلستان شناسايي  شد    گروه شهرستانها: شانزده پرنده نادر كمياب اروپا، در استان گلستان و به ويژه پارك ملي گلستان از تنوع جمعيتي  برخوردار شده اند.  به گزارش خبرنگار همشهري از گرگان، مديركل حفاظت محيط زيست استان گلستان در گفت وگو با خبرنگاران به مناسبت  هفته محيط زيست افزود: اين پرندگان كه اروپاييان به  دنبال آنها هستند، شامل سار گپه پابلند، هما، دال سفيد،  سنقرسفيد، بالابان، قمري خانگي، چكاوك طوقي، چكچك  بياباني، پشت سفيد و دشتي، سينه سرخ ايراني، سسك كوچك،  سنگ چشم دم سرخ، سار صورتي، سهره پيشاني سرخ و زردوپره  سر سرخ است.  اسماعيل مهاجر همچنين گفت: براساس تحقيقات و مطالعات  گسترده حسين آخاني استاديار دانشكده علوم دانشگاه تهران،  طي نه سال 5200 فلور و پوشش گياهي پارك ملي گلستان براي  اولين بار مورد تحقيق قرار گرفته و 1302 گونه از گياهان  آوندي در منطقه شناسايي شده كه حدود 700 گونه آن،  نخستين بار از پارك ملي گلستان گزارش شده است.  وي اضافه كرد: براساس اين تحقيق، پارك ملي گلستان با 91 هزار و 800 هكتار وسعت، 6 صدم مساحت ايران است اما 19 درصد گونه ها، 45 درصد جنسها و 60 درصد تيره هاي گياهان  آوندي ايران را در خود جاي داده است.  مديركل محيط زيست استان گلستان يادآور شد: بنا به  مطالعات انجام گرفته توسط اين گياه شناس 111 گونه گياهي  نادر در پارك ملي گلستان وجود دارد كه 13 گونه آن به طور انحصاري در دنيا فقط خاص محدوده و اطراف پارك ملي گلستان  است.  وي با اشاره به طرح مصوب شوراي عالي محيط زيست مبني بر اضافه شدن 10 درصد از جنگلها به مناطق حفاظت شده گفت: در استان گلستان 15 هزار هكتار از منطقه لودرگاليكش، 33 هزار ويكصد هكتار در منطقه چلچلي گرگان، 32 هزار هكتار از منطقه قلعه ماران و 17 هزار هكتار در منطقه جهان نما براي حفاظت به سازمان حفاظت محيط زيست پيشنهاد شده است  كه در صورت تصويب تحت حفاظت اين اداره كل در خواهد آمد.  به گفته وي، در حال حاضر 130 هزار هكتار از مناطق جنگلي  و كوهستاني استان تحت حفاظت است.  مديركل سازمان حفاظت محيط زيست استان گلستان يادآور شد:  توسعه مناطق حفاظت شده براي حفظ تنوع زيستي و جانوري و حفظ اكوسيستم هاي مختلف يكي از اقدامات انجام شده است  اما براي حفظ محيط زيست و منابع طبيعي در قالب آموزشهاي  لازم و بالا بردن فرهنگ عمومي، به مشاركت جدي آحاد مردم  و بخشهاي مختلف اداري در سطح استان نياز داريم.  وي گفت: با تاسيس استان گلستان، اين اداره كل نيز به  صورت مستقل به عضويت ايستگاه تحقيقات درياي خزر درآمد.  هدف از فعاليت اين ايستگاه تحقيقاتي كه از سال 77 با همكاري كشورهاي حاشيه درياي خزر راه اندازي شده، كنترل  آلودگي درياي خزر، شناسايي آلاينده هاي ناشي از نفتكشها،  فاضلابهاي صنعتي و خانگي و تعيين رژيم حقوقي درياي خزر است. 
