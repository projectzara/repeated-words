 گروه شهرستانها: از گسترش بي رويه شهر اروميه جلوگيري  خواهد شد.  به گزارش خبرنگار همشهري از اروميه، در جلسه شوراي  اسلامي شهر اروميه همچنين با اشاره به گسترش بي رويه شهر اروميه گفته شد كه وسعت شهر اروميه با گذشت بيست سال از انقلاب از 3 هزار هكتار تا 8 هزار هكتار گسترش يافته و اين گستردگي شاخص خدمات رساني شهرداري را تقريبا" به صفر رسانده است.  در اين جلسه اعضاي شوراي شهر اروميه با توجه به پراكندگي  بافت شهر، از مسئولين اجرايي مسكن و شهرسازي استان و دست اندركاران واگذاري زمين خواستند بدون توجه به  احساسات، واقع گرايانه تر با مسئله گسترش بي رويه شهر برخورد و از تصرف زمين توسط تعاونيها جلوگيري كنند.  شورا همچنين با اشاره به خط مشي سياسي در 20 سال گذشته و با استناد به آمار اداره ثبت اسناد و املاك استان اعلام  كرد كه به طور ميانگين هر خانواده اروميه اي 5/2 قطعه  زمين براي احداث مسكن تصاحب كرده و پراكندگي شهر را،  اغلب تعاونيهاي مسكن بوجود آورده اند. زيرا پيوسته قطعات  كلاني را به قيمتي غيرواقعي در حواشي شهر تصاحب و براي  احداث بنا تمهيدات لازم را بدون توجه به عواقب نگهداري،  نظافت شهر و خدمات دهي به كار گرفته اند و اين در حالي  است كه زمينهاي زيادي در داخل شهر بلاتكليف رها شده و بافت قديمي شهر در مقايسه با 35 سال پيش دست نخورده باقي  مانده است.  در اين نشست همچنين از اينكه در بيست سال گذشته هيچگونه  طرح زيربنايي مهمي اعم از خاكي، آبي و صنعتي در استان  آذربايجان غربي اجرا نشده و بسياري از سرمايه هاي استان  كه مي توانسته به ارتقاء سطح كمي و كيفي اقتصاد و آبادي  منطقه كمك كند هدر رفته است، ابراز تاسف شد.  شوراي اسلامي شهر اروميه همچنين اعلام كرد: فراتر از مسائل جناحي عمل خواهد كرد و به هيچ وجه قصد ندارد وارد جريانات سياسي و جناحي شود و تاكيد شد شورا در چارچوب قانون و با اطاعت از آن عمل خواهد كرد. 
