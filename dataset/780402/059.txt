 گروه شهرستانها: شهردار سنندج در نخستين نشست خبري خود با خبرنگاران، اعلام كرد كه شهرداري سنندج را با 10 ميليارد ريال بدهي تحويل گرفته است.  به گزارش خبرنگار همشهري در سنندج، فردين شاكري از پيمانكاران، اداره تامين اجتماعي و كاركنان شهرداري به  عنوان طلبكاران شهرداري نام برد و از مردم سنندج خواست  كه با مشاركت در اجراي طرحهاي عمراني و پرداخت به موقع  عوارض، اين شهرداري را در پرداخت بدهي هاي معوقه كمك  كنند. وي نبود مراكز توليدي، و جود تعداد قابل توجهي  دستفروش دائمي در حاشيه خيابانها و فرسودگي آسفالت  گذرگاهها در سنندج را از ديگر مشكلات پيش روي اين  شهرداري برشمرد.  شهردار سنندج، ايجاد سه ناحيه جديد شهرداري در اين شهر،  لكه گيري آسفالت خيابانها و احداث ميدان هاي ورزشي و پارك در محلات را از جمله برنامه هاي كوتاه مدت شهرداري  نام برد. به گفته وي، در برنامه هاي ميان مدت، مكانيزه  كردن امور جاري، تحول در مديريت شهرسازي، كاهش زمان صدور پروانه ساختماني و صدور قبض نوسازي براي مدت يك سال ديده  شده است. وي همچنين انبوه سازي مسكن، ساماندهي حاشيه شهر سنندج، ايجاد روگذر و زيرگذر و پل عابرپياده در مناطق  پرتردد شهر سنندج را از برنامه هاي درازمدت شهرداري ذكر كرد. 
