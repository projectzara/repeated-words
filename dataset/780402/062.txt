 گروه شهرستانها: سومين گردهمايي سراسري معاونان درمان،  دارو و مديران دانشگاههاي علوم پزشكي كشور به منظور بررسي سياستها و مشكلات توليد، توزيع و شركتهاي پخش دارو به مدت دو روز در تبريز برگزار شد.  معاون درمان و داروي دانشگاه علوم پزشكي تبريز در گفتگو با خبرنگار همشهري با اشاره به اهميت حياتي دارو و ضرورت  تامين آن، ابراز اميدواري كرد تا در ماههاي آتي وضعيت  نامطلوب توزيع دارو تا حدي بهبود يابد.  دكتر صوفي مشكلات دارويي را متاثر از مجموعه مشكلات كشور و فقدان برنامه ريزي مدون و منظم در سالهاي گذشته اعلام  كرد و افزود: در سالهاي اخير توجه به فعاليتهاي جنبي  دارويي مدنظر قرار گرفته است و مي توان اهداف و شاخصهايي  را براي ارزيابي مشخص كرد.  معاون درمان و داروي دانشگاه علوم پزشكي تبريز با تاكيد براين كه براي تغيير فرهنگ مصرف بايد از دارو در حد نياز استفاده كرد، افزود: در كشور به طور متوسط در هر نسخه  چهار نوع دارو مشاهده مي شود، در حالي كه اين رقم در كشورهاي اروپايي 2/1 تا 5/1 نوع است ضمنا" بسياري از مردم عادت دارند بدون مراجعه به پزشك و تجويز او با مراجعه به تزريقاتچي ها نياز خود را برطرف كنند، اما بايد بدانند كه استفاده از دارو در موارد غير از نياز مضر است و حتي گاهي اين نوع خود درماني ها ممكن است آنان  را با مشكل مواجه سازد.  وي افزود: مردم همچنين علاقه مندند بيشتر به پزشكاني  مراجعه كنند كه داروي بيشتري تجويز مي كنند حال آن كه  آموزش مدون به پزشك، اين توانايي را مي دهد تا با تجويز كمترين دارو براي بيمار او را درمان كند.  دكتر صوفي با اشاره به اين كه آموزش پزشكي بايد بر نيازها استوار باشد، افزود: در كشور ما آموزش پزشكي  زيربناي محكمي ندارد و بر نيازهاي جامعه استوار نيست.  وي ضرورت آموزش همگاني براي آگاهي از نحوه صحيح مصرف و وجود كميته هاي بررسي نسخ را خاطرنشان كرد و گفت:  برگزاري دوره هاي آموزش مدون و اصول صحيح نسخه نويسي  براي دانشجويان و پزشكان كم تجربه تاحدي مي تواند جلو مصرف غلط دارو رابگيرد.  وي اعلام كرد: براي تغيير در مصرف دارو كه صددرصد كاذب است، از اول مهرماه امسال تعدادي از دانش آموزان در آذربايجان شرقي به عنوان پيام آوران سلامتي، مجموعه اي  از مديران و قشر عظيمي از مردم را در اين زمينه مطلع  خواهند ساخت، تا نگرشي واقع بينانه و براساس نيازهاي  واقعي در جامعه بوجود آيد.  معاون درمان و داروي دانشكده علوم پزشكي دانشگاه تبريز همچنين با اشاره به اين كه تعدد مراكز تصميم گيري در امر درمان و دارو ارائه خدمات به مردم را با مشكل مواجه كرده  است برضرورت هماهنگي ديدگاههاي متعدد در اين زمينه تاكيد كرد. 
