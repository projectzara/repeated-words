 گروه شهرستانها: وزير تعاون در نخستين همايش تعاون و شوراهادر همدان، رابطه بين بخش تعاون و شوراها را مستحكم و نيرومند خواند و اظهار داشت: با درايت رياست  جمهوري و مديريت نظام تلاش مي شود تعاون و شورا جايگاه  خود را بيابند.  به گزارش خبرنگار همشهري در همدان مرتضي حاجي با بيان  اين كه عده اي در تلاشند كه بخش تعاون را ناكارآمد و ضعيف جلوه دهند، گفت: اينان كساني هستند كه از مشاركت هاي عمومي در امر اقتصاد كشور نگرانند، همچنان كه  عده اي با كارشكني و مخالفت با شوراها از مديريت همگاني  و مشاركت جمعي در هراسند.  وي شباهتهاي بين دو بخش تعاون و شورا را بنيادي و اصولي  توصيف كرد و گفت: اين دو بخش از بخشهاي ارزشي انقلاب اسلامي هستند و هر دو بخش در قانون اساسي جايگاه شايسته  و ويژه اي دارند كه آنها را از خطرات مصون مي دارد، چرا كه موضوع اصلي هر دو بخش امر مشاركت، جمع گرايي و كار جمعي است.  وزير تعاون همچنين افزود: يكي از دلايل شكل نگرفتن احزاب در كشور ما نداشتن روحيه جمع باوري و وجود فردگرايي است.  وي در بخش ديگري از سخنانش افزود: يكي از انگيزه هاي  قتل هاي زنجيره اي نويسندگان تفرقه افكني ميان جناح هاي  مختلف معتقد به نظام بود كه با ياري خدا، اين حيله نيز نقش برآب شد و به جاي آتش تفرقه، عقد اخوت به ميان آمد.  وي اظهار داشت: بخش تعاون ادعاي توليد فراگير، مالكيت  فراگير و توزيع توان توليد و فعاليت را دارد كه حاصل آن  ارتقاي اقتصاد كشور است كه 15 ميليون اعضاي تعاوني  مي توانند در اين راه كوشا باشند.  مرتضي حاجي با اشاره به عدالت اجتماعي گفت: عدالت  اجتماعي جز از طريق مشاركت مردم حاصل نخواهد شد و عده اي  عقيده دارند، عدالت اجتماعي يعني توزيع فقر بين مردم ! در حالي كه ما مدعي هستيم كه بخش تعاون نه تنها به معني  توزيع فقر در بين مردم نيست بلكه توزيع توان توليد و ارتقاي زندگي است.  وي افزود: حال كه ما بر اين باور هستيم،، وظيفه داريم  نياز نيازمند را تامين كنيم و شوراهاي شهر و روستا كه  مهمترين ارگان مردمي است بايد در اين بخش فعاليت كنند زيرا ما امروز شوراها را نهادي مردمي و تصميم گيرنده  اصلي شهرداريها مي دانيم. 
