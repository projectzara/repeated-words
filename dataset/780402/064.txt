 گروه شهرستانها: اتخاذ سياست جهش صادرات و رشد 24 درصد در صادرات غيرنفتي نيازمند برقراري ساز و كارهاي مناسب و مستلزم شروطي است كه در نظام برنامه سوم به درستي شكافته  خواهد شد.  به گزارش خبرنگار همشهري در خرم آباد شريعتمداري وزير بازرگاني در جمع خبرنگاران همچنين اهتمام به مسئله  مزيت هاي نسبي، پويا، پايدار و رقابتي، پژوهش و كارشناسي  و همكاري و تعاون بين بخش هاي مختلف در مجامع دانشگاهي و افراد مجرب در عرصه صادرات غيرنفتي، هماهنگي بين  سياست هاي پولي، مالي و تجاري و اصلاح بنيانهاي صنعتي  كشور متناسب با جهش صادرات را از مهمترين شروط ضروري  تحقق سياست جهش صادراتي و رشد 24 درصد در صادرات غيرنفتي  در برنامه سوم عنوان كرد و افزود: امروز بايد جهت گيري  توليد با شناخت صحيح از بازارهاي هدف باشد و تحقق چنين  هدفي به معني توليد كالا براي رقابت در بازارهاي  بين المللي و نيازمند سرمايه گذاري در بنيانهاي صنعت  كشور است و اگر چنين سرمايه گذاري با برنامه ريزي صحيح و منظم و در راستاي سياست هاي تجاري كشور صورت نگيرد و سياست صنعتي به عنوان يك بخش واقعي از بخش هاي واقعي  اقتصاد متناسب با سياست هاي صادراتي طراحي و تدوين نشود،  ما موفق به دستيابي به چنين هدفي نخواهيم شد.  وي با اشاره به اين كه اصلاح تشكل ها، سنديكاها و اتحاديه هاي صادراتي در سطح كشور براي دسترسي به رشد 24 درصد در زمينه صادرات از مسائل مهمي است كه بايد در برنامه سوم به اجرا درآيد افزود: اين تشكل ها حافظ منافع  صادركنندگان و مانع تضعيف حقوق آنان به وسيله يكديگر در بازارهاي بين المللي خواهند بود و اين امكان را فراهم  خواهند كرد تا از طريق كارگاههاي آموزشي متناسب با شرايط بازار جهاني به همه تجار و بازرگانان و صنعتگران براي  حضور در عرصه هاي بين المللي تجارت جهاني آموزش داده شود.  وي ياد آور شد: بايد در جهت تجهيز تشكل هاي صادراتي و قوت بخشيدن به آنها و ايجاد شرايط مناسب براي پيوستن همه  صادركنندگان به چنين تشكل هايي گامهاي اساسي برداشته شود. 
