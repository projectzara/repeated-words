 گروه شهرستانها: به منظور بررسي روشهاي علمي جذب سرمايه  و توسعه صادرات مواد معدني با حضور معاون وزير و مديران  كل معادن و فلزات سراسر كشور همايشي امروز و فردا(چهارشنبه و پنجشنبه)در تبريز برگزار مي شود.  مديركل معادن و فلزات آذربايجان شرقي در گفتگوي اختصاصي  با خبرنگار همشهري در تبريز با اشاره به اهميت صادرات  مواد معدني در تامين نيازهاي ارزي كشور گفت: ارزش صادرات  مواد معدني آذربايجان شرقي در سال گذشته به بيش از 6 ميليون و 750 هزار دلار رسيد كه 23 درصد از كل صادرات  مواد معدني كشور را تشكيل مي دهد.  مهندس نادر امين همچنين اظهار داشت: براي اولين بار در كشور براي رفع نيازهاي صادركنندگان مواد معدني شركتي با عنوان توسعه صادرات معدني آذربايجان متشكل از توليدكنندگان، صادركنندگان مواد معدني، صاحبان صنايع  فرآوري، بهره برداران و مكتشفان در اين استان تاسيس شده  است.  اضافه مي شود مجموع ذخاير آذربايجان شرقي به عنوان يكي  از غني ترين استانهاي معدني كشور حدود 20 ميليارد تن  برآورد مي شود كه شامل مواد معدني منحصر به فردي نظير پرليت، زئوليت، ورميكوليت، دياتوميت و نفلين سينيت است.  همچنين در حال حاضر سه طرح بزرگ معدني و فرآوري در آذربايجان شرقي فعال است كه عبارتند از طرح عظيم معدني و صنعتي مس سونگون اهر، طرح توليد آلومينا از نفلين سينيت  كليبر و طرح اكتشاف طلاي خاروانا كه به زودي به  بهره برداري خواهند رسيد. 
