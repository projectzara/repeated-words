   گروه سياسي: آقاي سيدمحمد خاتمي رئيس جمهوري در همايش  " توليدكنندگان و بهره برداران "كه از سوي وزارت جهاد سازندگي در تهران برگزار شد بر ايجاد تحول بنيادين در نظام اداري و مديريتي كشور تاكيد كرد.  به گزارش ايرنا رئيس جمهوري در اين همايش ايجاد اين تحول  را مرهون آگاهي مردم و عزم اساسي قواي مختلف كشور دانست  و گفت: براي ايجاد چنين تحولي، تجربه جهادي مي تواند به  عنوان يكي از محورهاي مهم مورد نظر باشد.  خاتمي در بخش ديگري از سخنانش با تشريح فلسفه تاسيس و تشكيل جهاد سازندگي در كشور گفت: امروز جهاد سازندگي  جواني هوشمند، برومند، توانا و دلسوز است كه از تجارب ارزشمندي در زمينه هاي مختلف برخوردار است.  رئيس جمهوري در ادامه سخنانش كه در سالن اجتماعات سازمان  حج و زيارت ايراد مي شد، از ايجاد اشتغال و تلاش براي  رفع معضل بيكاري، به عنوان مهمترين مسئله كشور نام برد و گفت:  جهاد سازندگي در زمينه اشتغال در بخشهاي مختلف از جمله  كشاورزي، دامداري، مراتع، صنايع روستائي، پرورش آبزيان و صنايع كوچك نقش بسزايي دارد.  خاتمي گفت: بايد با كار و تلاش، اتكا به ارز و امكانات  خارجي را كاهش دهيم و جهاد سازندگي مي تواند نقش مهمي در رشد توليد، خودكفايي و ايجاد منابع ارزي، ايفا كند.  رئيس شوراي اقتصاد گفت: در حال حاضر حدود 6 ميليون نفر در روستاهاي كشور در بخشهاي مختلف مشغول به كار هستند و 80 درصد نيازهاي غذايي كشور توسط روستائيان تامين مي شود.  وي اهتمام به روستا را به عنوان يكي از بخشهاي سالم و تامين كننده نيازهاي اساسي كشور، ضروري دانست و گفت: يكي  از وظايف مهم جهاد مسئله آبخيزداري است كه اين امر براي  حيات اقتصاد و رونق بخشيدن به توليد حائز اهميت است.  آقاي خاتمي در پايان سخنانش از تلاشهاي وزير جهاد سازندگي، نماينده ولي فقيه در جهاد و معاونان و كاركنان  و تمامي توليدكنندگان قدرداني كرد.  پيش از سخنان آقاي خاتمي وزير جهاد سازندگي گزارشي از فعاليت اين وزارتخانه ارائه كرد. 
