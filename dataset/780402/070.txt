 رئيس قوه قضائيه ديروز در پانزدهمين همايش قضات  دادگستري استان تهران گفت: در طول دو دوره رياست قوه  قضائيه به طور مستقل تصميم گرفته و عمل كرده ام. به گزارش  ايرنا آيت الله محمد يزدي افزود: من پس از انتصاب به  نخستين دوره اين مسئوليت جهت راهنمايي خدمت مقام معظم  رهبري رفتم و به ايشان عرض كردم در زمان حيات حضرت  امام(ره)براساس رهنمودهاي كلي ايشان كار مي كردم  كه رهبر معظم انقلاب نيز فرمودند همانگونه كه با امام(ره) كار مي كرديد به كار خود ادامه دهيد. وي اظهار داشت: من  در طول اين 10 سال هيچ وقت پيش مقام معظم رهبري نرفتم كه  بگويم اين كار را بكنم يا خير و نيز يادم نمي آيد كه  ايشان به من تكليف كرده باشند كه حتما" كاري را انجام  دهم.  رئيس قوه قضائيه گفت: رهبر معظم انقلاب حتي يك بار هم به  من دستور ندادندو فقط در مورد پرونده كرباسچي نزد ايشان  رفتم و موضوع پرونده را گفتم كه ايشان فرمودند اگر قاضي  به نتيجه اي رسيده است من در كار قاضي دخالت نمي كنم.  وي افزود: حضرت آيت الله خامنه اي به احترام رئيس جمهوري  كه از ايشان درخواست آزادي كرباسچي را كرده بود، به من  نوشتند و من نيز قرار وي راتبديل كردم.  آيت الله يزدي گفت: برخي از روزنامه ها اظهارات من در ديدار از دادگاه انقلاب اسلامي را تحريف كردند، من در آنجا گفتم كه به عنوان شكر نعمت الهي اكثرا" روابط قضات  يك رابطه دوستانه، صميمانه، ديني و مذهبي و گاهي  به تعبير خودشان رابطه ولايي بوده است. ولي برخي نوشتند كه تمامي اقدامات مسئولان قوه قضائيه منتسب به مقام  ولايت بوده است و در اين زمينه تفسير و تحليل غلط نيز به  آن اضافه كردند.  رئيس قوه قضائيه تاكيد كرد: دستگاه قضائي كشور كاملا"  مستقل است و من نيزتا آخرين روز مسئوليتم در دوره دوم  قاطعانه به كار ادامه خواهم داد.  وي گفت: من در ديدار با مقام معظم رهبري با عنوان اينكه  مصلحت نظام در اين نيست كه يك نفر بيش از دو دوره  مسئوليت قوه قضائيه را بر عهده داشته باشد تقاضا كردم كه  فرد ديگري را به اين سمت منصوب فرمايند.  وي اعلام كرد: من تاكنون نگفته ام كه از كار خودم در مسئوليت قوه قضائيه خسته ام و يا استعفا مي كنم.  آيت الله يزدي تاكيد كرد: موضوع تعيين رياست آينده قوه  قضائيه قطعي وروشن است ولي چيزي روي كاغذ نيامده است.  وي افزود: اين موضوع تقريبا" صددرصد قطعي است كه بعد از اتمام دوره دوم من، سيدمحمود هاشمي رياست قوه قضائيه را برعهده خواهد گرفت.  وي گفت: هاشمي فردي جوان و عالم است كه با آمدن وي  قدمهاي موءثري در قوه قضائيه برداشته خواهد شد. 
