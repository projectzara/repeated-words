 گروه سياسي: در آخرين دقايق جلسه علني ديروز مجلس شوراي  اسلامي نوبت به بررسي طرح اصلاح قانون انتخابات رسيد،  مجيد انصاري خواستار تغيير دستور جلسه مجلس شد. اين  پيشنهاد به امضاي پانزده نماينده ديگر نيز رسيده بود. به  گزارش خبرنگار همشهري، مجيد انصاري ناقص بودن طرح مجلس و ضرورت لحاظ كردن نظر دولت در اصلاحيه قانون انتخابات را دليل اين خواسته خود ذكر كرد و از نمايندگان خواست به  اين پيشنهاد راي مثبت دهند. موحدي ساوجي رئيس كميسيون  شوراها كه به نظر مي رسيد از اين پيشنهاد عصباني شده است  اعلام تذكر آئين نامه اي كرد، وي در تذكر خود با اشاره  به ماده 70 آئين نامه گفت: پيشنهاد تغيير دستور بايد مستدل و با توضيحات قانع كننده باشد. آقاي حسن روحاني كه  رياست جلسه را به عهده داشت گفت: براساس ماده 70 اگر پانزده نماينده درخواست تغيير دستور را بدهند يك نفر در مورد علت آن صحبت مي كند و سپس راي گيري به عمل مي آيد و در اين ماده گفته نشده كه دلايل و يا توضيحات بايد چگونه  باشد. رئيس جلسه با همين استدلال به موحدي ساوجي اجازه  ادامه صحبت نداد.  پس از آن راي گيري با قيام و قعود نمايندگان انجام شد و آقاي روحاني اعلام كرد اين پيشنهاد به تصويب رسيد ولي  نمايندگان جناح راست اعتراض كردند و يك بار ديگر رئيس از نمايندگان خواست بايستند تا منشي هاي هيات رئيسه آراء را شمارش كنند در پي آن عدم تصويب پيشنهاد، اعلام شد.  نمايندگان جناح چپ بلافاصله با جمع آوري امضاء در راي گيري تشكيك كردند و قرار شد صبح امروز(چهارشنبه)در ابتداي جلسه، راي گيري با ورقه انجام شود. در صورت تصويب اين پيشنهاد، طرح اصلاح قانون انتخابات براي مدت محدودي  از دستور كار مجلس خارج خواهد شد. سه تن از افراد هيات رئيسه(اميدوار رضايي، نوبخت و موالي زاده)به اين  پيشنهاد راي مثبت دادند. محمدرضا باهنر عضو ديگر هيات رئيسه نيز در مصاحبه اي كه ديروز در روزنامه آفرينش  چاپ شد، از مسكوت ماندن طرح اصلاح قانون انتخابات حمايت  كرد اما از دولت نيز خواست، لايحه پيشنهادي خود را در اين زمينه پس بگيرد. 
