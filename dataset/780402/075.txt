 تهران- واحد مركزي خبر: كميسيون مشترك امور قضائي و فرهنگ و ارشاد اسلامي مجلس شوراي اسلامي عصر ديروز كار رسيدگي به طرح اصلاح قانون مطبوعات را به پايان رساند و اين طرح را با اكثريت آراء اعضا تصويب و براي قرار گرفتن  در دستور كار جلسه هاي علني مجلس به هيات رئيسه تسليم  كرد.  آقاي قرباني مخبر اين كميسيون در پايان جلسه كميسيون  مشترك گفت: در طرح اصلاح قانون مطبوعات تغييراتي در تركيب اعضاي كميسيوني كه هيات منصفه را تعيين مي كند و تركيب هيات نظارت بر مطبوعات ايجاد شده است.  آقاي قرباني افزود: باتوجه به اختلاف نظرها و برداشتهايي  كه از قانون مطبوعات وجود دارد و در مواردي باعث  تنش هايي نيز مي شود تصميم گرفته شد قانون مطبوعات با دريافت پيشنهادهاي صاحبنظران و نمايندگان مجلس و كارشناسان به نحوي شفاف و روشن تدوين و تصويب شود كه جاي  هيچ گونه نگراني وجود نداشته باشد.  مخبر كميسيون مشترك امور قضائي و فرهنگ و ارشاد اسلامي  افزود اين طرح براي مطبوعات محدوديتي ايجاد نمي كند و مطبوعات در بيان نظرها و انتقادها و انديشه هاي خود به طور كامل آزادند اما تاكيد قانون بر اين است كه از انقلاب اسلامي حفاظت كند و در هر حال مطبوعات نبايد مسائلي را مطرح كنند كه مخل مباني اسلام و نظام اسلامي  باشد و قانون نيز از حقوق مطبوعات و جامعه دفاع مي كند.  براساس اين گزارش در جلسه ديروز اين كميسيون، وزير و معاونان وزارت فرهنگ و ارشاد اسلامي و چند نفر از استادان دانشگاه و جمعي از كارشناسان و اعضاي كميسيون  حضور داشتند. 
