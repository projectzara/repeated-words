   گروه ورزشي: تيم ملي فوتسال ايران(قهرمان بلامنازع آسيا) نخستين گام خود را براي حضور در مسابقات جهاني گواتمالا و آسيايي چين با دعوت از بازيكناني جدا از اعضاي تيم  قهرمان آسيا برداشته است و مربيان اين تيم تلاش دارند تا نفرات شاخص ديگري را نيز به جمع نفرات قبلي به اردو فرا خوانند.  " فوتسال "ايران هم اكنون از موقعيت ممتازي در قاره آسيا برخوردار است و حضور موفق اين تيم در اولين دوره مسابقات  آسيايي مالزي نشان داده كه ايران در اين رشته با فاصله  بسياري نسبت به ساير رقبا در حركت است.  " فوتسال "ايران با توجه به استعداد بالقوه اي كه در آن  سراغ داريم با سازماندهي مناسب و حمايت بيشتر مسئولان  تربيت بدني و فدراسيون فوتبال بيشتر از آنچه كه هم اكنون  در اين ورزش مطرح است مي تواند در جهان معرف ورزش ما به  شمار رود و در مسابقات جهاني گواتمالا يكي از مدعيان  قهرماني باشد. خوشبختانه در دو سال اخير از سوي فدراسيون  فوتبال گامهاي ارزنده اي در اين زمينه برداشته شده و اميدواريم بيشتر از گذشته ورزشكاران اين رشته مورد حمايت  قرار گيرند.  نقطه نظرات مربيان اين تيم را در همين رابطه مي خوانيم:  در صورت توجه مسئولان به فوتبال داخل سالن، ايران به  عنوان يكي از مدعيان قهرماني جهان مطرح خواهد بود. شمس  مربي تيم فوتسال ايران با اعلام اين مطلب وبا تشكر و قدرداني از مطبوعات و رسانه هاي گروهي گفت:  رسانه هاي همگاني هميشه از فوتسال ايران حمايت كرده اند ولي متاسفانه صدا و سيماهيچگاه نظر مساعدي به فوتسال  ايران نداشته است و حتي به هنگام بازگشت اين تيم كه در رقابتهاي آسيا قهرمان شده بود به خود اجازه حضور در فرودگاه مهرآباد تهران را ندادند و ورزشكاران اين رشته  غريبانه وارد خاك كشورشدند.  مربي تيم فوتسال ايران گفت: بعداز اينكه تيم فوتسال  ايران به مقام قهرماني آسيا دست يافت، تصميم گرفتيم اين  تيم را تا آذر ماه سال جاري در اردوهاي مقطعي تداركاتي  حفظ كنيم تا تيم ملي فوتسال ايران درمسابقات جهاني  گواتمالا بتواند به نتايج خوبي دست پيدا كند.  شمس در مورد نحوه دعوت بازيكنان به نخستين اردوي  تداركاتي فوتسال گفت: اين بازيكنان از ميان بازيكناني كه  در مسابقه هاي قهرماني كشور درچهار منطقه برگزار شد،  انتخاب شده و از هر استان تقريبا يك نماينده دراين اردو حضور دارد.  وي افزود: اين اردو تا امروز ادامه دارد و سپس از 28 بازيكن حاضر در اردو تعدادي انتخاب و با بازيكنان  فوتبال داخل سالن كه به مقام قهرماني آسيا دست يافتند تلفيق شده و در اردوي بعدي كه از روز 19تير ماه جاري به  مدت چهار روز برگزار مي شود، شركت خواهند كرد.  مربي تيم فوتسال گفت: در پايان دومين مرحله اردوي  تداركاتي 18بازيكن انتخاب مي شوند تا در اردوي آمادگي  براي شركت در رقابتهاي مختلف ومسابقه هاي قهرماني آسيا كه اسفند ماه سال جاري برگزار مي شود، آماده شوند.  شمس افزود: فاصله اي كه تيم فوتسال ايران با ديگر رقباي  آسيايي دارد همان فاصله اي است كه اين تيم با تيم هاي  اروپايي و آمريكايي دارد. وي در مورد پيش بيني كسب نتيجه  در مسابقات جام جهاني گفت: هنوز خيلي زود است كه بخواهيم  در اين باره اظهار نظر كنيم ولي تيم فعلي ايران به مراتب بهتر از تيمي است كه در سال 1996 اسپانيا در دور مقدماتي  حذف شد.  ناصر صالح كمك مربي تيم فوتسال ايران گفت: يكي از مشكلات ما در اين مقطع از اردو عدم آشنايي بازيكناني است  كه براي نخستين بار انتخاب مي شوند. اين بازيكنان با اصول  و مقررات فوتبال سالني آشنا نيستند.  وي گفت: در حاليكه اين تعداد ورزشكار كه به اردوي  انتخابي دعوت شده اند از بهترين هاي مناطق كشور هستند ولي 50 درصد از وقت ما در اين مرحله صرف آشنا كردن اين  بازيكنان با شيوه هاي بازيهاي سالني صرف مي شود. صالح  گفت: اين بازيكنان با حضور در دو مرحله در اردوي آمادگي  به مرز آمادگي با بازيكنان تيم ملي فوتسال خواهند رسيد.  وي گفت: تيم فوتسال ايران با زدن 36 گل در يك بازي ركورد اين رشته را كه با 24 گل در دست تيم برزيل است شكست اما هنگامي كه تيم ايران درمسابقات فوتسال قهرماني آسيا به  مقام قهرماني دست يافت، حتي يكي ازمسئولان سازمان تربيت  بدني در فرودگاه حضور نيافت و يك خسته نباشيد نيز به بازيكنان ما نگفتند.  وي گفت: ورزشكاران براي جهش و رسيدن به مرز قهرماني  بايد انگيزه داشته باشند ولي با اين برخوردها كه پس از قهرماني تيم فوتسال ايران درآسيا بوجود آمد آيا انگيزه اي خواهد ماند؟ 
