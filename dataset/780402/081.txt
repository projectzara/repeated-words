 گروه ورزشي: كنفدراسيون فوتبال آسيا، گل "سيروس دين  محمدي" بازيكن ملي پوش استقلال تهران را به "جوبيلو ايواتا" ژاپن در ديدار پاياني جام قهرماني باشگاه هاي  آسيا به عنوان بهترين گل ماه مه ميلادي برگزيد.  در بيانيه كنفدراسيون فوتبال آسيا آمده است: "گل زيبايي  كه دين محمدي در اين بازي به ثمر رساند تيم استقلال  ايران را براي سومين قهرماني در جام باشگاه هاي آسيا اميدوار كرد و به راستي چه گل زيبايي بود".  كنفدراسيون فوتبال آسيا افزوده است: "اين بازيكن 28 ساله استقلال توپ رااز فاصله كمتر از 30 متري دروازه  دريافت كرد و پس از پشت سر گذاشتن 3حريف ژاپني آن را از ميان شماري از بازيكنان حريف در گوشه بالاي سمت  راست دروازه جاي داد". اين مسابقه با نتيجه 2 بر يك به  سود جوبيلو ايواتا پايان يافت.  كنفدراسيون فوتبال آسيا" هوجونگ مو" سرمربي 43 ساله تيم  ملي فوتبال بزرگسالان و تيم اميد كره جنوبي را نيز به  عنوان بهترين مربي ماه مه آسيابرگزيده است.  اين كنفدراسيون درباره علت اين انتخاب اعلام كرده "جونگ  مو" تيم اميد كره جنوبي را با پيروزي بر تايوان، اندونزي  و سريلانكا به عنوان نخستين تيم آسيايي حاضر در مرحله  دوم رقابتهاي مقدماتي بازيهاي المپيك سال آينده سيدني  معرفي كرد.  كنفدراسيون فوتبال آسيا همچنين "بايچونگ بوتيا" بازيكن  22ساله خط حمله فوتبال هند را به دليل داشتن نقش برجسته  در 2 بار قهرماني تيم ملي هند در پيكارهاي فوتبال جنوب آسيا به عنوان بازيكن ماه آسيا برگزيده است.  " بوتيا" هم در رقابت پاياني قهرماني جنوب آسيا در برابر بنگلادش و هم در بازي 2 سال پيش هند برابر مالديو گل زد و تيم خود را به پيروزي و قهرماني رهنمون ساخت.  كنفدراسيون فوتبال آسيا تيم بنگلادش را نيز كه در ديدار پاياني مسابقه هاي امسال قهرماني جنوب آسيا حضور يافت و به هند نيز باخت به دليل بيشترين ميزان پيشرفتي كه در كاركرد خود داشته است به عنوان تيم ماه مه آسيا برگزيده  است.  تيم بنگلادش كه در رقابت هاي 2 سال پيش جنوب آسيا از گروه خود نيزنتوانسته بود صعود كند، در پيكارهاي امسال  به خوبي ظاهر شد و توانست خودرا به رقابت پاياني برساند و تنها در اين پيكار نتيجه را واگذار كرد و به مقام نايب قهرماني رسيد. 
