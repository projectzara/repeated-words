   سرپرست، مربيان و كاپيتان تيم واليبال پيكان پس از كسب عنوان سومي اولين دوره واليبال باشگاههاي آسيا در گفت وگوي مطبوعاتي ديروز.  گروه ورزشي: به دنبال كسب مقام سومي تيم واليبال پيكان  در اولين دوره مسابقات واليبال قهرماني باشگاههاي آسيا (جام كنفدراسيون)، مسئولان اين باشگاه در نشستي مطبوعاتي  به تشريح نتايج اين تيم در اين بازيها پرداختند در اين  نشست كه مهدي دادرس مدير باشگاه و سرپرست تيم به همراه  حسين مهرانپور، حسين حسيني(مربيان)و حسين معدني  كاپيتان پيكان شركت داشتند، ابتدا سرپرست تيم اعزامي با اشاره به پيشرفت محسوس واليبال ايران در مقايسه با ديگر كشورها گفت: حداقل اين پيشرفت در قسمت نخبه پروري كاملا"  محسوس است و باشگاههاي كشور با سرمايه گذاري مناسب و در پيش گرفتن رويه اي مقبول توانسته اند در اين زمينه موفق  نشان دهند.  وي افزود: حقيقت آنكه سال گذشته با توجه به عدم حضور تيم هاي برتر شرق آسيا قصد شركت در اين دوره از بازيها را نداشتيم. هنگامي كه كنفدراسيون آسيا اعلام كرد تمامي  قدرتهاي برتر آسيا در اين دوره حضور پيدا مي كنند با تيمي آماده راهي مسابقات شديم و جدا از كسب موفقيت  خوشبختانه از نقطه نظر كيفي نيز بازيها از سطح خوب و قابل قبولي برخوردار بود.  وي اضافه كرد: براي كسب نتيجه بهتر بايد فصل مسابقاتي  خود را تغيير دهيم.  حسين مهرانپور يكي از دو مربي پيكان در اين رقابت ها با اشاره به اينكه بعضي ها اعتقاد دارند كه اين عنوان از روي شانس نصيب نماينده ايران شده گفت: آنهايي كه با الفباي ورزش آشنايند نيك مي دانند كه در بازيهاي دوره اي  شانس و قرعه مناسب كمترين نقش را دارد. وي اضافه كرد:  موفقيت نخست به روحيه جنگندگي بازيكنان برمي گردد و ديگر آنكه نسبت به دو تيم هم سطح خود(ارتش چين و ان. اي. سي  ژاپن)بهتر عمل كرديم و از گيم شماري بهتري برخوردار شديم.  مهرانپور تغيير در شيوه امتيازگيري "رالي "را يك امتياز بزرگ براي واليبال ايران دانست و گفت: اگرچه واليبال  ايران به لحاظ گسترش و اقبال عمومي رشد مطلوبي نداشته  ولي در سطح ملي صاحب بازيكنان ارزشمندي شده است كه با توانايي آنان هم اكنون قادر است بر تيم هاي ژاپن و كره  فائق آيد و پيروزي بر چين دور از دسترس نيست.  وي افزود: در صورتي كه پيكان دو بازي تداركاتي خارجي  داشت و تيم به لحاظ رواني آماده تر بود، مي توانست از قهرمان اين بازيها گيم بگيرد و بر نماينده كره نيز پيروز شود. مربي پيكان با اشاره به مسابقات واليبال قهرماني  مردان آسيا در تهران گفت: تيم ايران با بازيكنان  باتجربه اي كه دراختيار دارد و با كار بيشتر در دفاع روي  تور بخت مناسبي براي شكست دادن تيم هاي كره و ژاپن دارد.  مهرانپور در مورد بازي برده روز آخر مقابل ژاپن گفت: در صورت حضور معدني پاسور اصلي تيم بدون شك قادر به شكست سه  بر صفر نماينده ژاپن بوديم ولي "غياثي "جانشين او با وجود نقش بااهميتي كه در دو گيم برد مقابل "ان. اي. سي " ايفا كرد به دليل هماهنگ نبودن با اسپوكرهاي تيم به خصوص  " سرديتوف "و" محمودي "به لحاظ آمادگي بدني كم آورد و نتوانست همانند دو گيم و اول و دوم ظاهر شود. 
