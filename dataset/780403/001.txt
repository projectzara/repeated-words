   گفت وگو با مسعود شعاري، نوازنده سه تار * كار يك نوازنده نهايتا" اين است كه احساس و افكار و حالات شخصي خود را در قالب هنرش براي مخاطبانش بيان كند.  حال، هرقدر نوازنده ابزار و اطلاعات بيشتري داشته باشد مهارت بيشتري هم براي ارائه كارش خواهد داشت  اشاره: مسعود شعاري در سال 1340 در تهران متولد شد. از كودكي به موسيقي ايراني علاقه داشت و آموزش موسيقي را از سن سيزده سالگي آغاز كرد وي سه تار را كه بعدها ساز تخصصي اش شد نزد داريوش طلايي، محمدرضا لطفي و حسين  عليزاده آموخت. همزمان با تحقيق در آثار قدماي موسيقي  ايراني و نزديكي به شيوه اجرايي آنان از محضر استاداني  چون مهدي كماليان و اصغر بهاري سود جست. شعاري تاكنون سه  نوار با عناوين "شباهنگ "،" كاروان صبا" و" انتظار" به  دوستداران موسيقي ايراني عرضه كرده است. به منظور شناخت  بيشتر از اين تجربيات و آشنايي با ديدگاههاي اين هنرمند جوان با وي گفت وگويي شده است كه مي خوانيد:  * از ورود خود به عالم موسيقي و چگونگي آن بگوئيد؟ من از سيزده سالگي با سنتور شروع كردم و ابتدا نزد خانم  عليپور كه متاسفانه فوت شده اند، تعليم ديدم ولي بعد از آن كه سه تار را در دستهاي هرمزي و فروتن ديدم به اين  ساز علاقه مند شدم و شروع به يادگيري آن كردم ولي خوب انفصال و اتصال داشته است.  * موسيقي را به شكل آكادميك آن آموختيد يا به شيوه مكتبي  و استادي شاگردي؟ اگر منظورتان از آكادميك آموزش در هنرستان و دانشگاه  است، خير، چون رشته دانشگاهي من كامپيوتر بود. البته من  قصد تغيير رشته داشتم و حتي براي تغيير رشته ام به  موسيقي درخواست دادم ولي موافقت نشد.  * استاداني كه به شيوه مكتبي با آنان كار كرديد چه كساني  بودند؟ من با آقايان لطفي و عليزاده كار كردم و در دوره اي كه  هيچكدام از آنها نبودند با آقاي ارشد طهماسبي رديفها را كار كردم كه واقعا" ايشان مجدانه و با دلسوزي كار مي كردند و نيز مقداري هم با آقاي واداني كار كردم.  البته من در آن زمان تار مي زدم ولي وقتي آقاي عليزاده  به ايران بازگشتند كار آموزش سه تار را با ايشان دنبال  كردم.  * به آثار و كارهاي شما بازگرديم كه بخشي از آن بازسازي  آثار اساتيد قديمي چون صبا هرمزي و فروتن مي باشد، البته  با بيان شخصي خود، حال اين پرسش پيش مي آيد كه چه ضرورتي  توجه به اين نوع كارها را در شما ايجاد كرده است؟ خوب البته به نظر من يك موزيسين بايد به كاري كه اعتقاد دارد، بپردازد. اعتقاد من پرداختن به موسيقي كلاسيك  ايران بود و واقعا" هم موزيسين بدون شناختن رگ و ريشه هاي موسيقي خودش نمي تواند به جلو برود و موسيقي  عصر خود را متحول كند. البته بنده ادعاي متحول كردن  موسيقي را ندارم، ولي به هر تقدير در فرهنگ قديم موسيقي  ايراني تحقيق كرده و مي كنم و ضمنا" چون سه تار مي زدم  به دنبال موسيقي نوازندگان سه تار چون فروتن، صبا، هرمزي  و ديگران مي گشتم و معتقدم موسيقي آنها ثمره يك عمر تلاش  و عشق بي وقفه بوده است و چون همگي آنها از سرچشمه رديف  سيراب مي شدند طبعا" موسيقي آنها نيز خط و ربط مشخصي  داشته است با اين تفاوت كه صبا هم نوازنده بود و هم  آهنگساز ولي مثلا" هرمزي فقط نوازنده است. اصولا" صبا يكي از اركان موسيقي ما چه در نوازندگي و چه در آهنگسازي  به شمار مي آمد كه البته كار او نيز بي تاثير از استاداني چون ميرزا عبدالله، درويش خان و وزيري نبوده  است. بنابر اين با قدري تفحص و تحقيق در موسيقي صبا مي توان با رگ و ريشه هاي موسيقي ايران زمين آشنا شد(كه  البته اين شرط لازم است ولي كافي نيست)در مورد فروتن و هرمزي هم بايد بگويم كه چون من در دوران طفوليت آنها را مي ديدم تاثير عميقي در اين ديدارها برمن گذاشته بودند.  به همين دليل صلابت ساز فروتن و نيز حال و هواي سوخته  ساز هرمزي هميشه مرا تحت تاثير قرار مي داد. خلاصه فكر مي كنم براي پرسه زدن در فضاي موسيقي كلاسيك هر كشوري  بايد آثار پيشينيان را به دقت شناخت و بررسي كرد.  در مورد بازسازي آثار قدما هم كه اشاره كرديد با بيان  شخصي همراه بوده است، بايد بگويم كه اگر به طور صرف قرار باشد فقط تقليد يك نوازنده را بكنم نهايتا" تبديل به ضبط و صوتي مي شوم كه آنها را به شنونده منتقل مي كنم. تازه  هرقدر هم كه تلاش كنم نمي توانم به كيفيت اصلي آن  نوازنده آثار و تكنيكش را ارائه دهم. پس احساس شخصي  هنرمند و نوازنده كه مربوط به دوران و زمانه و سن و سال  و... او مي شود چه خواهد شد؟ به همين دليل در باره  كارهايم گفته ام كه اينها بازسازي به زبان خودم مي باشد و نه تقليد نعل به نعل فلان نوازنده، آهنگساز يا استاد،  كه اين اشتباه پيش نيايد كه مي خواسته ام دقيقا" شيوه  نواختن آن نوازنده را دنبال كنم بلكه بيشتر مقصودم بن و ريشه هاي آن بوده است.  * اين دقت و توجه به آثار گذشته يا يك مكتب چه تاثيري بر كار يك نوازنده خواهد داشت؟ كار يك نوازنده نهايتا" اين است كه احساس و افكار و حالات شخصي خود را در قالب هنرش براي مخاطبانش بيان كند.  حال، هرقدر نوازنده ابزار و اطلاعات بيشتري داشته باشد مهارت بيشتري هم براي ارائه كارش خواهد داشت ضمن اينكه  بايد كارش بر بستر مناسبي قرار داشته باشد كه اين امر موجب مي شود تا الفباي گفتگوي هنرمند از صافي زحمات و تلاش پيشينيان گذر كند تا هويت بيشتري پيدا كند. براي  مثال اگر ساز استاد عبادي را مورد بررسي قرار دهيم(كه  البته زمان زيادي را مي طلبد)مي بينيم كه ايشان تسلط بسياري به مكتب سه تار نوازي قبل از خود داشته است.  (براي نمونه سازي كه با ظلي نواخته و در دستگاه شور است  دقيقا" منطبق با شيوه نياكانش مي باشد)ولي با كوله باري  از اين اطلاعات و دانسته ها توانست مكتب سه تار نوازي را عوض كند و سبك شيرين و ماندگاري از خود به يادگار بگذارد كه هم اصول و خواص موسيقي گذشته پيش از خود را دارد و هم  زبانش زبان شخصي اوست و بدين ترتيب تغييرات اساسي در شيوه سه تار نوازي ايجاد كرد كه سه تار نوازان در هر مكتبي هنوز تحت تاثير آن قرار دارند. طبيعي است بدون كار و ممارست در زمينه موسيقي پيش از خود نمي توانست به يك  بيان شخصي و مستقل كه پايه اي درست داشته باشد، دست پيدا كند. به هر صورت بداهه نوازي كه ركن اصلي موسيقي ايران  است بدون فراگيري اين اصول، پايه و اساس و حركت در اين  بستر ممكن نمي باشد.  * آيا آثار جديد شما به خصوص نوار انتظار برهمين مبنا و نگرش بوجود آمده اند؟ البته صحبت اصلي من اين بود كه نوازنده بايد حتما" سبك،  روش و اصول مورد استفاده اساتيد قديم را مورد بررسي و مطالعه قرار دهد و درباره آنها كار كند كه البته شرط لازم است ولي اينكه حتما" همان سبك و سياق را ادامه دهد يا خير، اين بستگي به هزار و يك چيز ديگر دارد مثلا" در شرايطي كه در آن قرار گرفته، احساس شخصي و ضرورت بيان  هنري و موارد ديگر. در مورد سئوال شما درباره كار اخيرم  انتظار، مي توانم بگويم درست است، اين كار بر همين مبنا و نگرش بوده است. در اين اثر قطعات مختلف براساس موسيقي  رديف نواخته شده اند ولي به گونه اي كاملا" ريتميك.  مي دانيد كه در موسيقي رديف بيشتر وزن به چشم مي خورد و جمله ها با نقرات ثابت كمتر وجود دارند، من مي خواستم  اين جمله ها و گوشه ها را به صورت ريتميك بنوازم كه  بهترين ساز براي همراهي دراين كار را تبلا ديدم، هم به  دليل خاصيت كوك شدن آن با نت اصلي دستگاهي كه مورد نظر است و هم نوع نگرش به ريتم كه در اين ساز وجود دارد كه  خوشبختانه آقاي درشن آنند از نوازندگان خوب تبلا در هند محبت نموده با من در اين كار همكاري كردند.  * خلق چنين آثاري از شما به عنوان يك تجربه هنري مطرح  است يا ارائه يك الگوي موسيقايي؟ من فكر مي كنم كسي نتواند مدعي شود كه ارائه دهنده يك  الگوست. كار اگر خوب باشد خودش ممكن است الگو شود و اگر نباشد اثري ندارد.  يعني ماندگاري و الگو شدن كاري بستگي به عمق و معناي  نهفته در آن دارد كه البته گذشت زمان آن را مشخص مي سازد.  ولي اساسا" من خط سير را دوست دارم چون در موسيقي ما عنصر ريتم را خيلي كم داريم. براي نمونه شما در رديف  موسيقي ايراني هم مي بينيد كه مثلا" در درآمد دوم نوا سه  جا ريتم دارد كه فوق العاده زيبا و جالب است چرا نبايد اين ريتم ها ادامه پيدا كند مگر نه آنكه اصولا" انسان با ريتم زنده است و با ريتم حركت مي كند. يعني اگر ضربان قلب ما يا ريتم راه رفتن ما تغيير كند حال ما دگرگون مي شود،  همينطور در گردش ماه و خورشيد هم ريتم حاكم است بنابراين  ريتم عنصر جدانشدني زندگي انسان است. اينكه مي گويم اين  عنصر را ما كم داريم به معناي عدم وجود آن در موسيقي  ايراني نيست بلكه اتفاقا" موسيقي ايراني از ساير موسيقي ها اين عنصر را بيشتر دارد. منظورم اين است كه  درباره آن كمتر تحقيق و كار شده است و شايد شرايط تاريخي  و اجتماعي ايران نيز در اين مورد موءثر بوده است در مورد آواز نيز همينگونه است مثلا" آواز ايراني كه الان اجرا مي شود بيشتر وزن دارد تا ريتم يا زمان بندي مشخصي ندارد و حتي ريتمي كه شعر دارد را از بين مي بريم و در هنگام  خواندن وزن ديگري به آن مي دهيم به هر صورت به نظر مي رسد كه عنصر ريتم در آواز ايراني كاملا" حذف شده است.  * آثار و فعاليت هاي شما بيشتر در عرصه ارائه كاست در داخل و چند اجرا در خارج از كشور بوده است چرا در داخل  ايران كنسرت نمي دهيد؟ دليل خاصي براي اين كه در داخل كنسرت نداده ام  نداشته ام، به هر حال معمولا" هركس حرفش را به گونه اي  مي زند. البته مي دانيد كه انجام يك كنسرت در داخل چه  حوصله و روحيه اي مي خواهد. به نظر من مسئله مهم آن است  كه كاري كه انجام مي گيرد موءثر باشد و بماند. در هر صورت  شايد قدري كم كاري خود من نيز باشد، ولي خوب چشم ! !  * شما از زمره استادان آموزش سه تار بوده ايد كه شاگردان  خوبي را تعليم داده ايد، شيوه و روش شما در تعليم موسيقي  به خصوص در سه تار چيست؟ اين سئوال مسئله مهمي است، چرا كه شاگرد پيش از آنكه  به رديفها و آموزش آنها بپردازد بايد به نوعي با تكنيك هاي اوليه نوازندگي سه تار آشنا شود يعني بتواند با سازش حرف بزند. بخش ديگر، دانش موسيقي ايراني است كه  هنرجو بايد بداند و بفهمد كه چه مي نوازد و محتواي كارش  دقيقا" چيست مثلا" مخالف سه گاه چه ويژگيهاي دارد. يا زابل چه خصوصياتي را بيان مي كند يعني بايد به گونه اي  عمل كرد كه هنرجو مختصات اصلي هر گوشه رديف و به طور كلي  دستگاههاي موسيقي ايراني را بشناسد و درك كند. بنابراين  من خودم كتابي در خصوص دستور آموزش سه تار نوشته ام كه  اينها را روشن كنم كه به زودي عرضه خواهد شد به طور خلاصه بايد بگويم كه حفظ كردن گوشه ها و قطعات و يادگيري  تكنيك هاي يك ساز تنها كفايت نمي كند، تكنيك وسيله اي  است براي بيان هنري و حسي خودمان، بايد ويژگيها و خصوصيات اصلي را شناخت و درك كرد. هدف اصلي اين است كه  تكنيك و مسائل ديگر در خدمت آن قرار مي گيرد.  * به نظر مي رسد در آموزش موسيقي ما همچنان دچار مشكل  هستيم نظر شما دراين باره چيست؟ بله، ضعف در آموزش بسيار است يكي از دلايل آن هم نبود يك شوراي تخصصي در اين زمينه است. بسياري از كارها به  صورت انفرادي انجام مي شود و طبيعي است كه انرژي زيادي  طلب مي كند در صورتي كه كار جمعي نتيجه بهتري را در زمان  كمتر مي دهد. آموزش يك مسئله پايه اي است و اگر در اين  خصوص مشكلي باشد صدمات زيادي ايجاد مي كند. حتي در خصوص  اجراي كارهاي موسيقي نيز بايد گروهي فكر كرد، استادان  زيادي داريم كه سالها زحمت كشيده اند اگر در كنار هم  قرار بگيرند طبعا" حاصل كارشان بسيار متفاوت خواهد بود.  همين شورا بايد نسبت به توليدات موسيقي نيز نظر دهد و كيفيت كارها را مشخص كند و به اين وسيله ضمن حمايت از نوازندگان خوب نسل جديد، به مسئله توليد آثار موسيقي هم  نظم و جهت دهد آموزش صحيح و اصولي در كنار ساير عوامل  كه گفتم مي تواند به روند حركت موسيقي ما سر و سامان  بخشد، خلاصه الان وضعيت خوبي نداريم. بعضي مواقع والدين  هنرجويان با من مشورت مي كنند كه بچه هايشان به طور حرفه اي به موسيقي بپردازند يا نه؟و من در پاسخ مي گويم  موسيقي را در درجه دوم دنبال كنند. چون معلوم نيست شرايط به چه گونه اي باشد.  گفت وگو: سيدمجيد ميرمنتهايي 
