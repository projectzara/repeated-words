 گفتگو با" بريژيت ماير" موسيقي دان سوئيسي  اشاره:  چندي پيش، كنسرتهايي توسط" بريژيت ماير" موسيقي دان زن  سوئيسي در فرهنگسراي نياوران به اجرا درآمد.  در اين برنامه كه با همكاري سفارت سوئيس برگزار شد، پنج  كنسرت متوالي با اجراي برنامه هايي از هايدن، موزارت،  شوپن، فرانك مارتن(موسيقي دان و آهنگساز سوئيسي)و خواجه نوري(آهنگساز ايراني)ارائه گرديد. "بريژيت ماير"  برنده جايزه "بوزندورفر" و نفر اول برندگان مسابقه  " كلارا هاسيكل "است كه براي نخستين بار در ايران برنامه  اجرا كرده است. روزنامه "لوتان "هنگام حضور اين هنرمند در ايران، گفتگويي كوتاه با وي انجام داده كه درپي  مي آيد.  * آيا شما فورا" پذيرفتيد كه براي اجراي كنسرت به ايران  بيائيد؟ بلادرنگ. من همواره مي دانستم كه ايران آنگونه كه در اروپا نقل مي كنند، تاريك نيست. من در آكادمي وين و لوزان دوستان ايراني داشتم كه انسانهاي بسيار ظريف و دقيقي مي باشند.  * آيا در شرح حال شما" زندگي در تهران "نيز در كنار زندگي نيويورك، پاريس، لندن و توكيو قرار خواهد گرفت؟ بله و براي آن ظاهر بيناني كه غير از" كارنگي "و" آلبرت  هال" جاي ديگري وجود ندارد خوش آيند نخواهد بود. ولي  براي من بسيار دلپذير بود. من يك انتظار بزرگ، يك شعف  بي پايان و بلندهمتي بسياري را در ايران احساس كردم. پس  از پايان كنسرت همه به سوي من مي آمدند. مانند آن بود كه  كسي براي يك ميهمان گرسنه و تشنه غذا آماده كرده باشد.  خوشوقتم از اينكه براي آنها با يك آواي دقيق از يك  پيانوي خوب نسيمي از دنياي خارج با خود آورده بودم.  * شما يك كلاس استادي نيز ترتيب داديد، سطح معلومات  شاگردان چگونه بود؟ در اين كشور موسيقي دانان بسيار بااستعدادي وجود دارند.  شاگردان من بين 13 و 22 سال داشتند. آنها نمايانگر احساس  موسيقي، داراي حساسيت و خلاقيت بودند. عامل بالقوه وجود دارد، ولي آنها نياز به يك هنرستان واقعي و اساتيد خوب دارند ايران مانند آنچه در چين و ژاپن مشاهده مي شود طالب تكامل در موسيقي نيست. برتري جويي كه در قالي و مينياتور ايرانيان ديده مي شود، در موسيقي مشاهده  نمي شود و در اين زمينه هيچ رقابتي وجود ندارد.  * شاگردان چگونه بودند؟ يك چهارم آنها متوجه گفته هاي من شدند و در يك ساعت  پيشرفت قابل توجهي كردند. بايد روي روش آنها كار كرد. من  به آنها گفتم براي آنكه بتوانيد كاملا" سروده آهنگسازان  را با موسيقي بيان كنيد بايد با شرح حال آنان آشنا شويد.  برامس و موزارت را يكسان نمي نوازند در يك مورد هيجان  در ديگري بيان و وزن موسيقي اولويت دارد. در حال حاضر وسواس زيادي در نواختن از روي دستنويس اصلي وجود دارد.  در حالي كه اساتيد ايراني ترتيبات موسيقي را سي الي چهل  سال پيش در اروپا از مفسريني كه در ويراستاري متن را عوض  كرده اند، خريداري نموده اند.  * آيا ايران باعث تعجب شما شد؟ درحقيقت، بله. من انتظار نداشتم در ايران مانند اروپا موسيقي را موردبحث قرار دهند. باور كردني نبود كه  ايرانيان تا اين حد با فرهنگ غرب آشنا باشند. همچنين من  در اينجا يك كوك كننده ساز پيانو را يافتم كه فوق العاده  بود. او علي رغم آنكه در اين مدت بيست سال تعداد بسيار كمي كنسرت شنيده بود ولي داراي حس شنوايي و كارداني  بي نظيري بود.  * درباره سفر دو روزه خود به ايران چه فكر مي كنيد؟ اصفهان مرا خيلي تحت تاثير قرار داد. در اصفهان كاخي  هست كه داراي سالن موسيقي است در ديوارها و سقف آن با اندودي شبيه به مرمر تورفتگي هايي به شكل تنگ حفر كرده اند. شاه عباس(قرن شانزدهم)دستور مي داد بطريهاي  مملو آب را در سطوح مختلف در آنان قرار دهند. با اين روش  بسيار پيچيده و كامل اكو و ارتعاشات موسيقي حفظ مي شد. و بدين ترتيب مي توانست ساعتها پس از رفتن نوازندگان  همچنان به موسيقي گوش دهد. من اين ظرافت را خيلي دوست  دارم. در اصفهان يك حمام آب چشمه وجود داشت كه فقط با يك  شمع گرم مي شد! غربيها مي خواستند مكانيسم آن را كشف  كنند آن شمع را خاموش كرده و كل تاسيسات را بهم زدند بدون آنكه چيزي درك كنند و بدون آنكه ديگر هرگز بتوانند مجددا" آن را راه اندازي كنند.  ترجمه: ماري مقدادي 
