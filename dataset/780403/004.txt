 گروه اجتماعي: تشديد قرار تامين از مبلغ قبلي به ميزان  18 ميليارد تومان آن هم در مرحله ابلاغ راي منطبق با قانون نيست.  غلامعلي رياحي وكيل غلامرضا قبه معاون سابق شهرداري  تهران در مورد به زندان رفتن وي به خبرنگار ما گفت: در تاريخ 29/2/78 آخرين دور محاكمه آقاي قبه با اخذ آخرين  دفاع خاتمه يافت و دادگاه موظف بوده ظرف يك هفته راي  لازم را صادر كند به موجب قانون هرچند دادگاه اختيار دارد حتي در جلسه محاكمه نسبت به صدور قرار تامين يا تشديد آن اتخاذ تصميم كند اما اين اختيار، محدود به زمان  محاكمه و قبل از آن است و بعد از ختم محاكمه دادگاه  نبايد غير از صدور حكم اقدام ديگري صورت دهد. بنابراين  صدور تشديد قرار تامين از مبلغ قبلي، به ميزان 18 ميليارد تومان آن هم در ابلاغ راي منطبق با قانون نيست.  وي افزود: چنانچه آقاي قبه نسبت به اصل حكم و قرار تامين  صادره تصميمي داشته باشد بعد از ملاقات با ايشان در اين  موارد اقدام قانوني معمول خواهد شد.  رياحي گفت: در مورد اشكالات ماهوي بر حكم صادره بعدا"  اعلام نظر خواهد شد.  ديروز دادگستري كل استان تهران با صدور اطلاعيه اي حكم  قبه را به شرح ذيل اعلام كرد:  دادگاه متهم را به اتهام مشاركت در اختلاس مبلغ 492 ميليون ريال، مباشرت در اختلاس مبلغ 8 ميليارد و 996 ميليون و 824 هزار و 220 ريال، مباشرت در اختلاس 255 سكه  بهار آزادي و اختلاس 65 ميليون ريال، جمعا" به شش سال  حبس تعزيري، انفصال دائم از خدمات دولتي، رد مال مورد اختلاس جمعا" به مبلغ 13 ميليارد و 981 ميليون و 842 هزار و 220 ريال وجه نقد و 255 عدد سكه بهار آزادي به  حساب شهرداري و پرداخت مبلغ 27ميليارد و 963 ميليون و 684 هزار و 440 ريال و دو برابر قيمت سكه ها به عنوان  جريمه نقدي محكوم كرد.  دادگاه همچنين متهم را به اتهام تصرف غيرقانوني در اموال  شهرداري تهران به تحمل 50 ضربه شلاق تعزيري و استرداد مبلغ 160 ميليارد و 175 ميليون و 975 هزار و 58 ريال  وجوه مورد تصرف به حساب شهرداري تهران محكوم كرد.  درخصوص اتهام ديگر متهم مبني بر مشاركت در تباني در معاملات دولتي، دادگاه وي را به سه سال حبس تعزيري و انفصال ابد از خدمات دولتي و عمومي(شهرداري)محكوم كرد.  لازم به ذكر است دادگاه تجديد نظر در موقع رسيدگي به حكم  صادره براي شهردار سابق تهران وي را از تمام اتهامات  مربوط به حساب مديران تبرئه كرد اما دادگاه بدوي غلامرضا قبه در اين موارد بدون توجه به حكم برائت صادره توسط دادگاه بالاتر اقدام به انشاء راي نموده است كه اين حكم  جاي سئوال دارد. 
