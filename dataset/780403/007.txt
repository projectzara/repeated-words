 واحدرسانه هاي خارجي: آيا هرگز تصور كرده ايد تعطيلات  آخر هفته خود را در فضا بگذرانيد؟ اين موضوع، آن قدرها هم كه فكر مي كنيد، دور از ذهن نيست. در يك اجلاس  جهانگردي فضايي كه اخيرا" در آلمان تشكيل شد، صحبت در اين باره اين بود كه تا 3 سال ديگر نخستين گردشي كه  واقعا" خارج از اين كره است، ترتيب داده خواهد شد.  به گزارش تلويزيون بي بي. سي، منظره زمين ما از فضا بسيار زيباست و بسياري از افراد تصور مي كنند چنين تجربه اي  نبايد محدود به فضانوردان باشد.  ميزباني اين اجلاس را شركتي به نام "تورهاي فضايي " (Space Tours)به عهده داشت، كه اردوگاههاي فضايي هم  براي بزرگسالان ترتيب داده است. اين اردوگاهها در" مركز فضايي اروپا"(ESC)در بلژيك برپا شده است منظور از اين  سفرها، رفتن به كره ماه نيست بلكه بهترين انتخاب پس از آن، نمونه برداري و تجربه برخي آموزشهايي است كه به  فضانوردان مي دهند. يعني افرادي كه مي خواهند مانند فضانوردان برخي آموزشها را ببينند، در اين برنامه ها شركت مي كنند. البته آزمونهاي كتبي و آزمايشهايي براي  امتحان نيروي تمركز افراد بايد از آنان به عمل آيد. در ضمن داوطلبان مي توانند ماموريتي را روي "مشاغل "فضايي  شبيه سازي شده انجام دهند.  اما درجهان واقعي، هر پرتاب" شاتل "به فضا هزينه اي حدود 500 ميليون دلار در بردارد. اين به معناي لزوم ساختن  سفينه هاي فضايي جديد ارزان تر و قابل استفاده براي  دفعات متعدد است.  يك شركت فضايي تصور مي كند از باك هاي سوخت دور انداخته  شده توسط" شاتل "مي توان به عنوان مهمانسرايي براي  مسافران فضايي استفاده كرد. اما سرو صورت دادن به آنها،  دست كم 20 سال به طول خواهد انجاميد. براي آن هايي كه  حاضرند بهاي بليت مسافرت فضايي را بپردازند، روياي شان  خيلي زودتر به واقعيت خواهد پيوست يعني براي يك سفر سريع  فضايي و بازگشت به زمين 3 سال و حدود 10 سال براي رفتن  به مدار زمين لازم است.  يك كارشناس مي گويد: "من زماني را مي توانم تصور كنم كه  تماشاگران بسياري براي پرتاب اين موشكها در محل حاضر شوند و پولي كه از آن به دست مي آيد، براي كاهش  هزينه هاي سفرهاي تجاري به مدار زمين تخصيص يابد. " مسلما" بازاري براي جهانگردي فضايي وجود دارد. تنها چيزي كه باقي مي ماند، فكرهايي است كه بايد به حقيقت  بپيوندد. 
