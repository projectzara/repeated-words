 اشاره; در قاعده نشر كشور قانوني به شكلي غير مكتوب و عرفي حاكم است كه انتشار آثار چندجلدي كه سرمايه و هزينه  بسيار مي برد را بايد ناشران دولتي تقبل كنند تا در صورت  عدم بازگشت سرمايه و نفروختن كتابها، ضرر و زيان ناشي از آن چنان نباشد كه ناشر را از ادامه كار بازداشته و وي را وادار به تخته كردن دكان نشرش كند اما در همين حوزه  بوده اند و هستند ناشراني كه با سخت جاني و جديت، كارهاي  ارزشمندي را انتشار داده و نيز با بازاريابي مناسب،  سرمايه اصلي را نيز برگرداندند. نمونه تازه چنين كاري را انتشارات هيرمند به انجام مي رساند كه مجموعه اي 27 جلدي  از استانهاي مختلف كشور(هر استان يك مجلد)را با تمامي  ويژگيهاي هر استاني اعم از اطلاعات تاريخي، جغرافيايي،  اقتصادي، فرهنگي، فرهنگ عامه، آداب و سنن، ضربالمثلها،  طب سنتي و... را درباره هر استان به شرح تفصيلي جامع در مجموعه اي باعنوان "طرح جامع ايرانشناسي و گردشگري "به  انجام خواهد رساند. با اين اشاره مختصر به سراغ كتابهاي  منتشره در هفته جاري مي رويم.  * بعد از قريب به 40 روز از استيضاح دكتر عطاءالله  مهاجراني، وزير فرهنگ و ارشاد اسلامي، كتاب استيضاح وي  كه خود در مجلس وعده انتشار آن را داده بود، از سوي  انتشارات اطلاعات - ناشر دايمي آثار مهاجراني - به چاپ  رسيد. كتاب مهاجراني دومين كتاب با عنوان استيضاح است كه  در تاريخ معاصر ايران به چاپ مي رسد. كتاب نخست حاصل  استيضاح جنجال برانگيز دولت ساعد مراغه اي بود كه در سال  1327 از سوي نمايندگان اقليت طرفدار مصدق همانند بقايي و مكي و.. انجام شد. البته تفاوت آن كتاب كه ابتدا به  صورت جزوه دست به دست مي گشت و سپس به چاپ رسيد با اثر دكتر مهاجراني در آن است كه مردم و علاقه مندان به  پي گيري رخدادهاي سياسي، به خاطر علاقه به سخنان  نمايندگان، آن را مي خريدند، اما امروز به جهت علاقه و احترام به سخنان دقيق و انديشمندانه وزير آن را ابتياع  مي كنند. كتاب گرچه صفحات بسياري دارد، اما قيمت مناسب-  و حتي زير قيمت متعارف - براي آن در نظر گرفته شده است تا افراد با قدرت خريد كمتر نيز موفق به تهيه آن شوند، به  نظر مي رسد كتاب" استيضاح "ركورد فروش تازه اي را در فصل  بي رونقي كتاب به ارمغان بياورد.  * خاطرات شخصيتهاي مهم و تاثيرگذار سياسي همه گاه مورد توجه و عنايت علاقه مندان تاريخ معاصر قرار گرفته است،  به خصوص اگر اين خاطرات مربوط به سالهاي نخستين پس از پيروزي انقلاب اسلامي باشد و از زبان شخصيت تاثيرگذاري  چون هاشمي رفسنجاني بيان شده باشد. "عبور از بحران "كه  بخشهايي از آن به صورت پاورقي در روزنامه همشهري به چاپ  مي رسيد، مجموعه خاطرات سال 1360 آيت الله هاشمي  رفسنجاني است كه نكات تاريخي پنهان و ناگفته اي را از اوضاع و احوال آن زمان روايت مي كند. خاطرات هاشمي  رفسنجاني توسط بسياري از شخصيتهاي نظام، رجال و مورخان  معتبر مورد تائيد واقع شده و حتي ابوالحسن بني صدر، رئيس  جمهور خلع شده كه مخالفت آشكاري با شخصيتهاي نظام از جمله ايشان داردبر واقع گرايي آن مهر تاييد زده و آن  را به عنوان سندي مهم و معتبر كه وقايع سال 1360 راروايت  مي كند، مورد تاييد قرار داده است و حتي در روزنامه خود به نقد و بررسي آن به صورت دنباله دار پرداخته است. كتاب " عبور از بحران "عليرغم تيراژ 10 هزارتايي، چاپ اولش به  پايان رسيده و ناشر در صدد چاپ دوم آن است.  * در باره تاريخ افشاريه و زنديه منابع بسياري به نگارش  در آمده است، اما بعضي از تحقيقات مهم در اين زمينه را بايد به نوشته هاي دكتر رضا شعباني محقق و مورخ معاصر نسبت داد كه پيش از اين و از سوي نشر قومس، چند جلد از نوشته هاي ايشان درباره، اوضاع اجتماعي سياسي دوران  افشاريه و زنديه به چاپ رسيده است. تازه ترين اثر دكتر شعباني" مختصر تاريخ ايران در دوره هاي افشاريه و زنديه " است كه براي آناني كه وقت مطالعه نوشته هاي پر حجم، اما محققانه ايشان در كتابهاي گذشته را ندارند، فرصت مناسبي  است. اين اثر را انتشارات سخن به چاپ رسانده است.  * از ديوان حافظ تاكنون تصحيحهاي متعددي صورت گرفته است  و آخرين و معتبرترين تصحيح كه اسلوب و شيوه تازه اي را نيز مدنظر قرار داده "حافظ به سعي سايه "است كه از سوي  غزل سراي بنام معاصر هوشنگ ابتهاج(سايه)انجام گرفته  است. اما به تازگي و با مساعي دو حافظ پژوه شناخته شده  كشور- دكتر هاشم جاويد و دكتر بهاءالدين خرمشاهي - تصحيح  تازه اي از اين ديوان از سوي نشر فرزان روز به چاپ رسيده  است. ويژگي اين تصحيح، مبنا قراردادن نسخه قزويني - غني و مقابله با نسخه هاي خلخالي، خانلري، سايه، سليم نيساري،  پژمان بختياري، نذير احمد، ايرج افشار و... است. نشر فرزان روز در آينده نزديك، شاهنامه فرودسي با تصحيح دكتر پرويز اتابكي را به چاپ خواهد رساند. اين اثر بر مبناي  شاهنامه تصحيح ژول مول و مقابله با 14 شاهنامه ديگر، در هياتي نفيس به چاپ مي رسد.  * نام ياستين گودر، با شيوه اي خاص از نويسندگي داستان  همراه است، شيوه اي كه در آن، نويسنده با زبان داستان و رمان مفاهيم پيچيده فلسفي را باز مي گويد. كتاب" دنياي  سوفي" اين نويسنده نروژي پس از ترجمه، استقبال گسترده اي  را شاهد بود و سبب شد تا مترجمان به سراغ آثار ديگر اين  نويسنده بروند نشر كيميا وابسته به نشر هرمس و شهر كتاب،  با مددگرفتن از مهرداد بازياري مترجم زبان نروژي، ترجمه  مجموعه آثار گودر را در دستور كار خود قرار داده است كه  تاكنون سه اثر از اين نويسنده ترجمه و به چاپ رسيده است  و رمان "راز فال ورق "آخرين و حجيم ترين اثر اين نويسنده  است كه به تازگي انتشار يافته است اين رمان پيش از اين  از سوي نشر مركز با ترجمه عباس مخبر به چاپ رسيده بود. 
