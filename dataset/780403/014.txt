 گروه علمي فرهنگي: شوراي علمي جهاد دانشگاهي سياستهاي  تفصيلي و اولويتهاي برنامه هاي فرهنگي اين نهاد را به  تصويب رساند.  عبدالحميد احمدي معاون فرهنگي جهاد دانشگاهي، در گفتگويي  مصوبات اين شورا را اعلام كرد معاون فرهنگي جهاد دانشگاهي از شوراي علمي به عنوان يكي از اركان  سياستگذاري در اين نهاد ياد كرد و اعلام داشت: اين شورا اهداف كلي و محورهاي اصلي سياستهاي فرهنگي را در پنج بخش  به تصويب رسانده است. اين بخشها عبارتند از: تعميق  گرايش ها و باورهاي ديني و آگاهيهاي سياسي نسل جوان  بويژه دانشجويان، تبليغ و ترويج آرمانها و ارزشهاي  انقلاب اسلامي به منظور جلوگيري از انقطاع نسلها و مقابله با تهاجم فرهنگي، ايجاد زمينه براي تقويت مشاركت  فعال جوانان بويژه دانشجويان در مسائل سياسي و اجتماعي  كشور، رشد خلاقيت ها و پرورش استعدادهاي هنري و ادبي نسل  جوان و بويژه دانشجويان و ايجاد زمينه تشويق فرهنگ تاليف،  نشر و نقد آثار علمي و فرهنگي. همچنين به منظور دستيابي  به اين اهداف، شوراي علمي سياستهاي ويژه اي را تدوين و تصويب كرده است كه اين سياستها در قالب فعاليتهاي متنوع  فرهنگي و هنري به مرحله اجرا درخواهند آمد. 
