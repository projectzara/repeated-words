 لندن- خبرگزاري جمهوري اسلامي: در پي رفع محدوديتهاي  اقتصادي و تجاري ميان ايران و نروژ شركتهاي نفتي نروژ بررسي سرمايه گذاري در ايران را آغاز كردند.  بنياد اينتسوك كه 60 شركت نروژي در آن عضويت دارند و يكي  از اهداف آن گسترش حضور صنعت نفت نروژ در بازارهاي  جهاني است، مسئوليت انجام اقدامات لازم براي  سرمايه گذاري در ايران را برعهده گرفته است.  بيناد اينتسوك توسط سه وزارتخانه امور خارجه، نفت و انرژي و بازرگاني نروژتاسيس شده است.  به نوشته روزنامه هاي نروژ وانگن مديرعامل جديد اين  بنياد روز سه شنبه گفت براي حدود 40 شركت نروژي كه در زمينه نفت در خاورميانه فعال هستند ورود به بازار ايران  كه دومين ذخاير گاز جهان را دارد بسيار با اهميت است.  وي گفت: تعداد شركتهايي كه خواهان سرمايه گذاري در ايران  شده اند تاكنون مشخص نيست اما غير منتظره نخواهد بود كه  25 شركت از مجموع 60 شركت عضو اينتسوك براي فعاليت در ايران اعلام آمادگي كنند.  وزارت امور خارجه نروژ هفته گذشته با انتشار بيانيه اي  كليه محدوديتهاي اقتصادي و تجاري با ايران را لغو كرد. 
