 قائم مقام سازمان بازرسي و نظارت بر كالاي كشور گفت: به  منظور توسعه مشاركت هاي مردمي در بخش نظارت و توزيع  كالاها، طرح بازرسي از واحدهاي صنفي به ناظران مردمي  واگذار مي شود.  حسن سينكي در گفتگو با خبرنگار خبرگزاري جمهوري اسلامي  افزود: با اجراي اين طرح ضمن تامين نياز سازمان بازرسي  به نيروي انساني توقعات به حق مردم از اين سازمان نيز برآورده خواهد شد به گفته وي ساختار نيروي انساني مورد استفاده در طرح ناظران مردمي راداوطلباني از كاركنان  دولت، دانشجويان و دانش آموزان دوره هاي پاياني تحصيلات  تشكيل مي دهند. وي افزود: در سال جاري پنج هزار نفر ناظر مردمي و داوطلب در اجراي اين طرح به كار گرفته مي شوند و در سال آينده اين عده به دو برابر ميزان سال جاري افزايش  داده خواهند شد. سينكي، در تشريح نحوه اجراي طرح ناظران  مردمي در سطح كشور گفت: بازرسي هاي ناظران مردمي از واحدهاي توزيعي و خدماتي بصورت ناشناس انجام مي شود و گزارش هاي آنها مستقيما به ادارات بازرسي منعكس خواهد شد.  وي افزود: با اجراي اين طرح محيطي توام با امنيت و آسايش  خاطر براي مصرف كننده فراهم خواهد شد.  قائم مقام سازمان بازرسي و نظارت بر كالا همچنين در تشريح عملكرد اين سازمان در سال گذشته گفت: اين سازمان  در طول سال گذشته در سطح كشور 245هزار واحد صنفي متخلف  را به تعزيرات حكومتي معرفي كرده است. 
