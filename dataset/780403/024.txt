 گروه اقتصادي: جمهوري اسلامي ايران و جمهوري اسلووني با امضاي موافقتنامه همكاريهاي حمل و نقل جاده اي، زمينه  عبور ناوگان حمل و نقل جاده اي ايران از قلمرو اسلووني  براي راهيابي به جاده هاي اروپايي را فراهم كردند.  به گزارش نشريه "پيام حمل و نقل "به موجب يادداشت تفاهمي  كه به امضاي وزراي حمل و نقل دو كشور رسيده مقرر شده است  ناوگان حمل ونقل جاده اي ايران براي ورود به كشورهاي  ايتاليا و اتريش به جاي عبور از مسير فعلي بندر استانبول،  با در دست داشتن مجوز از قلمرو جاده اي اسلووني استفاده  كند.  اين گزارش حاكيست قبل از وقوع جنگ و ناامني در منطقه  يوگسلاوي، كاميونهاي ايراني براي عزيمت به كشورهاي اتريش  و ايتاليا از قلمرو يوگسلاوي استفاده مي كردند، اما پس  از شروع بحران و درگيري در منطقه بالكان و ناامن شدن  جاده هاي يوگسلاوي، به ناچار ناوگان حمل و نقل جاده اي  ايران، مسيري ديگر را براي تردد انتخاب كرد. به نحوي كه  كاميونها به بندر استانبول عزيمت و از آنجا به وسيله  كشتي به مقاصد ياد شده انتقال مي يافتند و هر كاميون  براي استفاده از خط كشتيراني و براي رفت و برگشت بيش از 3100 مارك هزينه پرداخت مي كرد.  با زمينه سازي براي عبور ناوگان حمل و نقل جاده اي از قلمرو اسلووني، علاوه بر لغو انحصار مسير استانبول براي  راهيابي ناوگان ايراني به كشورهاي اتريش و ايتاليا، از پرداخت سالانه 6 ميليون مارك به عنوان هزينه استفاده از خط كشتيراني با توجه به 2000 سفر سالانه ناوگان حمل و نقل جاده اي ايران به كشور ايتاليا جلوگيري مي شود. 
