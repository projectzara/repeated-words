 خشكسالي، كمبود آب، پيامدها(بخش دوم)    آب درياچه سد كرج به پايين ترين سطح در طول 30 سال اخير رسيده است  اشاره: همچنان كه در بخش نخست اين گزارش خوانديد خشكسالي  در سال جاري منطقه وسيعي از خاورميانه تا آسياي خاوري را فراگرفته و اين كمبود براي بخش كشاورزي و آب آشاميدني  شهرها مسئله آفرين شده است. شهرهاي بزرگ و پرجمعيت در عصر ما بيش از پيش به آب رودخانه ها و درواقع سهميه آب كشاورزي وابسته شده اند و در نتيجه، هنگام بروز خشكسالي  چگونگي تامين آب موردنياز اين شهرها درصدر مسايل مناطق  كم آب قرار دارد كمبود آب در شهرهايي همچون دمشق،  دهلي نو و اسلام آباد به صورت يك مسئله ملي درآمده و در تهران نيز ضرورت صرفه جويي در مصرف آب مورد تاكيد قرار گرفته است.  كمبود آب در مناطق مختلف كشور ما پيامدهاي خود را نشان  مي دهد. به گفته مسئول كشاورزي استان كردستان چنانچه  كشاورزان و باغداران استان كردستان از هم اكنون اقدامات  لازم در راستاي جلوگيري از مصرف بي رويه آب را انجام  ندهند با خطر ناشي از خشكسالي مواجه خواهندشد. با بررسي هاي به عمل آمده و درصورت ادامه روند كم آبي از يك  هزارو 995 روستا در استان كردستان حدود 600 روستا دچار مشكل كم آبي حاد شرب و كشاورزي خواهند شد.  وي مي افزايد: "با توجه به كاهش چشمگير آب رودخانه ها به  كشاورزان توصيه مي شود كه تعداد دفعات آبياري را به  حداقل ممكن برسانند و از مصرف بي رويه آب خودداري كنند. " كارشناسان مي گويند:  اجراي سدهاي خاكي، بندسارها، لايروبي نهرهاي سنتي،  آبياري تحت فشار، يكپارچه سازي زمين هاي كشاورزي و اجراي  طرح پوشش نهرهاي سنتي مي تواند در شرايط فعلي از بحران  كم آبي جلوگيري كند.  درحال حاضربه دليل بروزكم آبي در سيستان وبلوچستان  ساكنان اين منطقه براي دستيابي به آب آشاميدني قابل مصرف  با مشكلات جدي روبه رو مي باشند.  نماينده مردم زابل در مجلس شوراي اسلامي با اشاره به  بحران كم آبي موجود در منطقه نسبت به احتمال مهاجرت  روستائيان سيستان به شهرها هشدار داد. وي براين باور است:  كه برخي كشاورزان منطقه به علت كمبود آب اميدي به  برداشت حداقل محصول ندارند درحالي كه مردم بيشتر مناطق  سيستان از كم آبي رنج مي برند عدم لايروبي راه آبهاي  موجود موجب شده تا آب جاري در مسير رودخانه مرزي پريان،  بدون استفاده به درياچه هامون بريزد.  همچنين كاهش در فعاليت هاي كشاورزي به دليل كم آبي در منطقه سيستان موجب رواج قاچاق كالا و مهاجرت روستائيان  مي شود.  كم آبي تنها به مناطق كويري و بياباني فلات ايران محدود نمي شود، بلكه بسياري از رودهاي پرآب و داراي بستر عميق  را نيز تهديد مي كند. كاهش شديد آب موجب شده كه سپيدرود آرام آرام به يك نهر كوچك تبديل شود. حتي ممكن است، بستر اين رودخانه بزرگ و پرآب در تابستان امسال به كلي خشك  شود.  مديرعامل آب منطقه اي استان گيلان با اشاره به كاهش آب ورودي سپيدرود مي گويد: كشاورزان استانهاي  آذربايجان شرقي، كردستان، زنجان و شهرستان ميانه از تمامي آب رودخانه سپيدرود در مسير استفاده مي كنند به نحوي كه ديگر آبي براي رسيدن به استان گيلان باقي  نمي ماند.  سال گذشته در اين زمان ورودي آب رودخانه سپيدرود به  استان گيلان بيش از 300 مترمكعب درثانيه بود درحالي كه  اين ميزان آب در ماه گذشته به كمتر از 30 مترمكعب كاهش  يافته بود. ذخيره آب پشت سد سپيدرود نيز قابل توجه نيست  و تا يك هفته ديگر تمام مي شود. با تمام شدن آب رودخانه  سپيدرود ديگر زمين هاي بالادست و پائين دست رودخانه هيچ  فرقي با هم ندارند و كشاورزي گيلان به ويژه زراعت برنج  با بحران حاد كم آبي مواجه خواهدشد.  وي مي افزايد: "تمامي كشاورزان گيلاني كه با كمبود آب مواجه هستند در يك هفته فرصت باقي مانده با حفرچاه و نصب تجهيزات از منابع آب زيرزميني استفاده مي كنند. در راستاي كمك به كشاورزاني كه براثر خشكسالي دچار زيان  شده اند امسال 38 ميليارد ريال وام از منابع داخلي بانك  كشاورزي و تبصره 76 به كشاورزان استان گيلان اختصاص  يافته است كه تاكنون بيش از 20 ميليارد ريال آن را كشاورزان دريافت كرده اند. اين اعتبارات براي حفر چاههاي  عميق و نيمه عميق دهانه گشاد براي مقابله با بحران  كم آبي اختصاص يافته است. تسهيلات بانكي به صورت بلندمدت  به كشاورزان پرداخت شده و دولت بازپرداخت 30 درصد آن را ازطرف كشاورزان تقبل كرده است. " يارانه هاي بانكي  وزير كشاورزي نيز در جريان بازديد از طرح هاي كشاورزي  كردستان گفت: "كشاورزان استانهاي كردستان و كرمانشاه با استفاده از تسهيلات بانكي يارانه دار مي توانند، نسبت به  تامين آب كشاورزي ازطريق حفرچاه عميق و پمپاژ آب اقدام  كنند.  اين اقدام با هدف كاهش تدريجي وابستگي كشاورزان اين  منطقه با بارش هاي سالانه و جلوگيري از تكرار خشكسالي در سال هاي آينده انجام گرفته است.  كشاورزان مناطق غرب كشور به رغم منابع غني آب به دليل  عدم سرمايه گذاري در بخش استحصال، با توجه به خشكسالي  اخير فشارهاي زيادي را متحمل شده اند.  بي شك خشكسالي سال اخير براي تمامي كشاورزاني كه ازطريق  اعتبارات بانكي اقدام به سرمايه گذاري كرده اند مي تواند ضربه موءثري را در بازپرداخت اعتبارات به دنبال داشته  باشد بنابراين پيشنهاد مي شود دولت و كارشناسان امور كشاورزي با ارزيابي مناطق آسيبديده و بررسي خسارت هاي  وارده ضمن تاخير در بازپرداخت اصل و فرع وام، شرايط لازم  را براي سرمايه گذاري در سال زراعي جديد فراهم كنند.  كاهش ذخيره سدها اما كاهش برف و باران در پاييز و زمستان سال گذشته، كه  كاهش ذخيره آب در پشت سدهاي استان تهران را نيز درپي  داشته، بر ذخاير آب آشاميدني شهر تهران تاثير منفي  گذاشته است. وبراي جبران اين كم آبي بايد بخش ديگري ازآب كشاورزي ديگرمناطق رابه تهران اختصاص داد!  بررسي كارشناسان آب و فاضلاب نشان مي دهد كه كاهش 10 درصد از ميزان آب مصرفي مي تواند بحران كم آبي كنوني در شهر تهران را بهبود بخشد، اكنون مصرف روزانه آب /تهران 5 2 ميليون مترمكعب است كه دوسوم از اين ميزان از درياچه  پشت سدها و يك سوم بقيه ازطريق چاههاي آب تامين مي شود.  براساس آمارهاي ارائه شده درحال حاضر سرانه مصرف آبشرب تهران 360 ليتر در شبانه روز است درحالي كه مي بايست  مصرف سرانه آب شرب در تهران در سطح 200 تا 240 ليتر در شبانه روز حفظ شود.  با وجود بحران فعلي در وضعيت آب مصرفي شهر تهران، با بهينه سازي روش مصرف آب مي توان از بروز مشكلات حاد در اين زمينه جلوگيري كرد.  براساس گزارش منابع مسئول، متوسط ريزش هاي جوي در هفت  ماه اول سال آبي جاري، نسبت به دوره مشابه در سال قبل 20 تا 25 درصد كاهش يافته است كه اين مسئله روي منابع آبهاي  سطحي و سفره هاي زيرزميني تاثير منفي گذاشته است.  با اينكه گنجايش حجم كل درياچه سد كرج 205 ميليون  مترمكعب اعلام شده، ذخيره آب فعلي آن هم اينك به 97 ميليون مترمكعب رسيده كه از اين ميزان حجم آب مصرفي 81 ميليون مترمكعب است.  درياچه سد لتيان نيز از وضعيت مطلوبي برخوردار نيست و ميزان آب مورد استفاده در آن نيز 40 ميليون مترمكعب است  كه با توجه به حجم 95 ميليون مترمكعبي، نزديك به 55 ميليون مترمكعب آب انباشته كسر دارد. به هرحال وضعيت  بحراني كاهش ميزان آب ذخيره در سد لار، 15 خرداد قم و ساير مراكز جمع آوري آبهاي سطحي همچنان ادامه دارد، از سوي ديگر با توجه به گستردگي اخبار مربوط به كاهش ذخاير آب شرب در رسانه هاي گروهي در طول ماههاي گذشته، استفاده  از راههاي ممكن براي جبران كم آبي به عنوان يك ضرورت  مطرح شده است.  راههاي جديد مقابله با كم آبي  " مهندس نريماني "مديرعامل سازمان آب منطقه اي تهران با اشاره به روش هاي مقابله با بحران كم آبي، راههاي  دست يابي به حوزه هاي آب مصرفي جديد را مطرح كرد و يادآور شد: "انتقال سالانه 110 ميليون مترمكعب آب از حوزه طالقان به تهران و انتقال مستقيم آب از سد لار به  تهران ازجمله طرح هاي اجرايي براي مقابله با كم آبي است،  بخشي از طرح انتقال مستقيم آب از سد لار به تهران كه  شامل بهره برداري از تونل قوچك بود به تازگي با حضور وزير نيرو انجام شد با بهره گيري از تونل قوچك ظرفيت  انتقال آب از سد لار به تهران 18 مترمكعب در ثانيه  افزايش مي يابد. علاوه بر آن سازمان آب منطقه اي تهران،  طرح احداث سد طالقان را در سال جاري به اجرا خواهدگذاشت  و طبق برنامه ريزيهاي انجام شده با احداث اين سد علاوه  بر تامين آب قزوين، سالانه 150 ميليون مترمكعب آب به  تهران منتقل خواهدشد.  وي مي افزايد: "ازمجموع منابع سفره هاي آب زيرزميني  حدود 6 ميليارد و 700 ميليون مترمكعب آن به بخش كشاورزي،  770 ميليون مترمكعب به بخش آب مصرفي و حدود 240 ميليون  مترمكعب به بخش صنعت و ساير مصارف اختصاص دارد. لذا با توجه به محدوديت جدي منابع آب، ضروري است از تجاوز به  حريم آن جلوگيري شود.  ادامه دارد 
