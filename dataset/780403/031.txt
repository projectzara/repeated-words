 انگليس نيز پس از آمريكا و چند كشور ديگر از پاكستان  خواست نيروهاي نفوذي خود را از بخش كشمير تحت كنترل هند خارج كند، تا مناقشه پايان يابد.  به گزارش خبرگزاري فرانسه از دهلي نو، راب يانگ سفير انگليس در دهلي نو گفت انگليس و كشورهاي ديگر پيام هاي  تندي براي دولت پاكستان فرستاده اند، يانگ در اظهارات  خود كه در مطبوعات ديروز چاپ شده تصريح كرده است راه حل  ساده بحران كنوني عقبنشيني كساني است كه ناحق نفوذ كرده اند.  اين اولين بار است كه دولت كارگري انگليس چنين آشكار از موضع هند حمايت مي كند. هند از حمايت بين المللي در مورد رفتارش در اين بحران ابراز خرسندي كرد. روزنامه تايمز هند در شماره ديروز خود نوشت قدرتهاي بزرگ 50 سال  جانبداري از پاكستان را اصلاح كردند.  در همين حال وزير كشور هند امروز اظهار داشت دهلي نو بايد آماده جنگ با پاكستان باشد زيرا معلوم نيست كداميك  از مراكز قدرت در پاكستان از عمليات نفوذي استقلال طلبان  كشميري حمايت مي كنند.  به گزارش رويتر از لوكنو، لعل كريشنا ادواني وزير كشور هند طي كنفرانس خبري گفت هند بايد از روي احتياط آماده  جنگ باشد.  وي اظهار داشت در پاكستان چندين مركز قدرت وجود دارد و به آساني نمي توان گفت عمليات نفوذي از خط حائل دو كشور با موافقت دولت صورت گرفته است يا خير.  دو كشور هند و پاكستان اكنون در شديدترين تنش نظامي بر سر منطقه كشمير در سه دهه اخير وارد شده اند.  وزير كشور هند افزود اين درگيري كه مركز آن كارگيل در شمال كشمير است شبيه يك جنگ اعلام نشده است.  وي ادامه داد اگر اقدامات هند به كارگيل محدود شود مي تواند به عنوان يك حادثه احمقانه تلقي شود اما اگر دولت پاكستان قصد داشته باشد كارگيل هاي بيشتري بوجود آورد بايد بهاي سنگيني براي اين مسئله بپردازد.  ادواني همچنين گفت پاكستان اكنون خواستار آتش بس است اما هند تا زماني كه نيروهاي نفوذي عقبنشيني نكرده اند با اين آتش بس موافقت نخواهد كرد. 
