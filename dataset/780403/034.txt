   حملات هوايي يازده هفته اي ناتو به يوگسلاوي حدود 6/29 ميليارد دلار خسارت ببار آورد.  به گزارش رويتر از بلگراد گروهي متشكل از هفده اقتصاددان  مستقل يوگسلاوي ديروز اعلام كردند اين رقم كه بسيار كمتر از رقم 100 ميليارد دلاري مورد ادعاي دولت يوگسلاوي است  خسارات تاسيسات و مركز زيربنايي و تلفات انساني و از دست  رفتن فرصت ها را نيز شامل مي شود.  اين گروه همچنين پيش بيني كرد كه توليد ناخالص داخلي  يوگسلاوي در سال 1999 حدود 7/4 درصد و توليد صنعتي 4/44 درصد كاهش خواهد داشت.  همچنين پيش بيني مي شود كه صادرات يوگسلاوي 55 درصد و واردات اين كشور نيز 58 درصد كاهش داشته باشد.  از سوي ديگر، خاوير سولانا دبيركل ناتو گفت: نيروي صلح  بين المللي كوزوو(كفور)در صورت لزوم چريكهاي  آلباني تبار ارتش آزاديبخش كوزوو را به زور خلع سلاح  خواهد كرد.  به گزارش خبرگزاري فرانسه از بن، سولانا افزود سازمان  آزاديبخش كوزوو در آينده نيز نقش خواهد داشت اما نقشي  سياسي نه نظامي.  وي خاطرنشان كرد نمونه هايي وجود دارد كه شبه نظامي ها تبديل به احزاب سياسي شده و در ساختار غيرنظامي جاي  گرفته اند. سولانا درباره ملاحظه كاري هايي كه در مورد استقرار نيروهاي روسيه در برخي مناطق كوزوو صورت گرفته  است گفت: طبيعي است همه كشورهايي كه نيرو اعزام كرده اند،  نياز دارند در جايي استقرار يابند و مسئول امنيت آنجا باشند مهم اين است كه روس ها پذيرفته اند نيروهاي صلح در كوزوو زير نظر فرماندهي واحد باشند. 
