   دكتر علي پايا * از جمله مكانيزم هايي كه در درون جامعه علمي براي حفظ استانداردهاي مورد نظر در پژوهش ها به كار گرفته مي شود،  نقد و بررسي دقيق و منصفانه آراء ارائه شده، از جانب ناقدان دقيق و صاحبنظر و با انصاف است.  در مقاله حاضر پس از معرفي اجمالي مفاهيم "جامعه مدني "و " پژوهش هاي فرهنگي "به اختصار به نقش پژوهش ها و مطالعات  فرهنگي در ايجاد يك جامعه رشد يافته از حيث نظري و معنوي،  كه در آن مناسبات ميان افراد بر مباني موازين عقلي و قانوني شكل مي گيرد، اشاره شده است.  پاسخ به پرسش اساسي كه موضوع مقاله حاضر را تشكيل مي دهد در گرو كسب شناخت دقيق تر از مفاهيم محوري مطروحه در اين  پرسش است به اين اعتبار پيش از پرداختن به اين نكته كه  پژوهش هاي فرهنگي چه جايگاهي در جامعه مدني دارند،  مي بايد مشخص سازيم كه مرادمان از" جامعه مدني "و " پژوهش هاي فرهنگي "چيست.  جامعه مدني هر چند مفهومي است كه سابقه توجه به آن و ارائه مدل هايي عملي براي آن به قرن هفدهم و متفكراني  مانند هابز و لاك باز مي گردد(1)اما اقبال مجدد به اين  مفهوم تاريخچه اي نسبتا" كوتاه دارد و محصول تحولاتي است  كه طي دو دهه اخير و از زمان رشد جنبش هاي مدني در اروپاي شرقي و به خصوص نهضت كارگران در لهستان، ظهور كرده است.(2) در اين دوره كوتاه تلاش هاي نظري گسترده اي از طرف  متفكراني كه در حوزه فلسفه سياسي فعاليت دارند براي  تدقيق اين مفهوم و عرضه مدلهاي جامع تري از آن صورت  گرفته است. از جمله نتايج اين كاوش ها، ارائه الگوي  تازه اي از جامعه مدني است كه در آن بر خلاف مدل هاي  گذشته، به عوض آنكه به جامعه مدني صرفا" به چشم  مجموعه اي از نهادها نظر شود كه ميان قدرت سياسي و فرد حائل مي شود و در عين حمايت از افراد در برابر قدرت  سياسي به آنان در مسير كسب قدرت سياسي مدد مي رساند، بر اين نكته تاكيد مي شود كه در جوامع مدرن امروزي،  آزادي هاي فردي تنها از سوي قدرتهاي سياسي در معرض تهديد و تحديد قرار نمي گيرد، بلكه ساختارهاي بزرگ اقتصادي اعم  از آنها كه در سطوح ملي فعاليت دارند و آنها كه قلمرو اقداماتشان از مرزهاي ملي فراتر مي رود، نيز در كاستن از ميزان آزادي هاي افراد نقش بسيار موءثري بازي مي كنند.  بر اين اساس در الگوهاي تازه اي كه براي جامعه مدني  پيشنهاد شده است، به اين هويت به مثابه مجموعه اي از نهادها نظر شده كه وظيفه آن ايجاد فضاي تنفسي براي فرد در قبال دو نيروي محدود كننده سياسي و اقتصادي است. اما بر خلاف رهيافت هاي گذشته، در مدل هاي جديد براي جامعه  مدني به نحو اولي و بالذات نقش تلاش در راستاي دستيابي  به قدرت سياسي يا اقتصادي در نظر گرفته نشده است، بلكه  هدف اصلي اين مجموعه تلاش در حوزه فرهنگي و بهره گيري از ابزارهاي فرهنگي به منظور تعديل عملكرد قدرت هاي اقتصادي  و سياسي و افزايش فضاي فعاليت افراد، تعريف شده است. اين  قرائت از جامعه مدني را مي توان با افزودن جنبه هايي  ديگر، به مدل مناسبي براي كاربرد در يك فضاي اسلامي مبدل  ساخت.(3) مطالعات و پژوهش هاي فرهنگي(Cutural Studies)به معناي  خاص كلمه، رشته پژوهشي جديدي است كه از دهه 1950 در انگلستان در حوزه آكادميك معرفي شد و به تدريج دامنه  تاثير آن در قلمرو علوم اجتماعي، همراه با افول ماركسيسم،  بسط پيدا كرد تا آنجا كه هم اكنون به يكي از پرتحرك ترين رشته هاي دانشگاهي در اروپا و آمريكا و برخي  ديگر از كشورها نظير استراليا بدل شده است.  گسترش كمي اين رشته جديد تا اندازه اي مرهون گونه گوني  موضوعاتي است كه در زير چتر فراگير فرهنگ جاي مي گيرند.  به اين اعتبار هم اكنون مباحث متنوعي نظير تكثرگرايي  فرهنگي(پلوراليسم)، نقش و تاثير رسانه هاي گروهي، نهضت  دفاع از حقوق زنان(فمنيسم)، مساله جوانان، بحران هويت،  ماهيت قدرت، عينيت و ارزش در معرفت شناسي، پديده  جهانشمولي(Globalism گلوباليزم)، اخلاق و معنا، مصرف و بازار، مليت، اوقات فراغت، موسيقي و سينما، كتاب و ادبيات، مدرنيسم و پست مدرنيسم و... تحت عنوان كلي  " مطالعات و پژوهش هاي فرهنگي "در دانشكده هاي علوم  اجتماعي يا دانشكده هاي ادبيات و علوم انساني در دست  بررسي و تحقيق است.(4) با معرفي اجمالي دو مفهوم كليدي مندرج در عنوان اين  مقاله، اكنون مي توان با نگاه دقيق تري مساله نقش  پژوهش هاي فرهنگي را در جامعه مدني مورد بررسي قرار داد.  هر پژوهش در حوزه هاي علمي، اعم از علوم طبيعي، يا اجتماعي يا انساني، ارتباط دقيقي با مجموعه گسترده اي از فعاليت هاي افراد در قلمروهاي متنوع آموزشي، فكري، زيست  محيطي، اقتصادي، اجتماعي و فرهنگي دارد. اين پژوهش ها از رهگذر ارائه مدل هاي نظري و روش هاي عملي و نيز ابزارها و دستگاهها و تكنولوژي ها، زرادخانه آدمي را براي حل  مسائل، معضلات در سطوح ملي، منطقه اي و جهاني بيش از پيش  تقويت مي كنند.  نتايج تحقيقات و پژوهش ها در همه حوزه هاي معرفتي، دير يا زود در سطح جوامع آشكار مي شود و با ايجاد تغيير در ديدگاهها و عملكردها و دگرگون كردن شيوه زيست و سلوك،  موجب بروز تحولات كوچك يا بزرگ اجتماعي مي گردد. به  عنوان مثال دترمينيسم و تعين گرايي مضمر در فيزيك نيوتني،  راه را براي ظهور نوعي ماترياليسم مكانيكي در قرن هجدهم  هموار كرد و در عوض عدم تعيني كه مكانيك كوانتومي بر آن  تاكيد دارد، به نوبه خود زمينه را براي رشد دوباره انحاء گرايش هاي معنوي مهيا ساخته است.(5)پي بردن به وجود ميكربها و شناخت و نحوه عمل آنها به وسيله پاستور در قرن نوزدهم، تاثير گسترده اي بر شيوه زيست آدميان و رعايت حفظ الصحه از جانب آنان باقي گذارد(6)و توجه به  رابطه ظريف و فوق العاده حساسي كه در ميان ارگانيزم هاي  موجود در زيستبوم بزرگي كه كره زمين نام دارد، به ظهور جنبش هاي طرفدار محيط زيست و نيز رواج آموزه هاي فلسفي  تازه اي منجر شده است كه به زمين و اجزاي گوناگون به  منزله يك هويت زنده وحي و واجد نوعي شعور نظر مي كند.(7) تاثيرگذاري بر روند تحولات جوامع، صرفا" محدود به  دستاوردهاي علوم به اصطلاح دقيق نيست. از اين حيث شايد علوم انساني و اجتماعي از كارآمدي به مراتب بالاتري  برخوردارند. دليل اين امر آن است كه موضوع اين گونه علوم،  انسان و جوامع انساني است و نه تنها هر نوع دعوي كشف  قوانين مربوط به اين دو قلمرو بلافاصله بر مورد شناسايي  اثر مي گذارد، بلكه هر نوع تلاش براي دستيابي به قوانين  اين دو قلمرو نيز مي تواند شرايط مطالعه را دستخوش تغيير سازد.(8)يك نمونه كلاسيك در اين خصوص دعوي كشف قوانين  حاكم بر تحولات جوامع به وسيله ماركس است. بر اساس نظريه  پيشنهادي ماركس، تضادهاي دروني جوامع سرمايه دار چنان  بالا مي گرفت كه راه را براي به قدرت رسيدن طبقه كارگر و تاسيس ديكتاتوري پرولتاريا هموار مي ساخت. اما ظاهرا"  سرمايه داران زيرك، با پند گرفتن از آموزه هاي ماركس  مانع از رشد تضادهاي دروني خود شدند و در عوض آن چنان  زمينه را براي تشديد تضادها در درون نظام هايي كه مدعي  پيروي از آراء ماركس بودند فراهم آوردند كه در نهايت به  فروپاشي اين نظام ها منجر شد.  اهميت پژوهش هاي فرهنگي براي جامعه مدني آنگاه بهتر دانسته خواهد شد كه به آنچه گفته آمد اين نكته نيز اضافه  شود كه فعاليت هاي عملي و كاربردي همواره در پرتو كاوش هاي نظري امكان پذير مي شوند، و آنانكه در حوزه هاي  عملي و اجرايي فعاليت دارند، يعني كساني كه هاينريش  هاينه ايشان را" مردان عمل "مي خواند، در اجراي طرح ها و كاربرد برنامه هايشان كاملا" متكي به آموزه ها و تعليمات  كساني هستند كه هاينه از آنان با نام "مردان انديشه "ياد مي كند. هاينه در كتاب تاريخ مذهب و فلسفه در آلمان كه  در فاصله سالهاي 18331834 نگارش يافت مي نويسد:  " شما اي مغرور مردان عمل، اين نكته را ثبت كنيد: شما هيچ  نيستيد جز ابزار مردان انديشه، آنان كه اغلب در فروتنانه ترين گوشه هاي عزلت، شما را به كار دلخواهتان  منصوب كرده اند. ماكسيميلين روبسپير صرفا" دست از آستين  بدر آمده ژان ژاك روسو بود...(9) گرچه سخن هاينه ممكن است تا اندازه اي اغراق آميز جلوه  كند، اما اين نكته به بركت تحقيقات معرفت شناسانه اي كه  بخصوص در قرن حاضر به انجام رسيده بيش از پيش روشن شده  است كه نظريه ها، از حيث شناخت شناسي، بر گزينش هاي عملي  و فعاليت هاي اجرايي و تلاش هاي كاربردي اولويت دارند و همه گام هايي كه در حوزه عمل برداشته مي شوند، تنها با مددگيري از نوري كه نظريه هاي مناسب پديد مي آورند،  امكان سير در مسير صواب را پيدا مي كنند.  به اعتبار آنچه ذكر شد، پژوهش هاي فرهنگي، با موازيني كه  بدان ها اشاره خواهد شد، مي توانند در يك جامعه مدني، با عرضه مدل ها و الگوهاي كارآمد، زمينه را براي كاركرد بهينه بخش هاي مختلف هموار سازند و از اين رهگذر شرايط مناسب را براي رشد و تعالي شهروندان و نيز تكميل و تقويت  نهادهاي مدني فراهم آورند.  ذكر چند نمونه عيني مي تواند به روشن شدن نكته مورد نظر مدد رساند.  از جمله بحث هايي كه در حال حاضر مورد توجه نظريه  پردازاني است كه در خصوص جامعه مدني به پژوهش اشتغال  دارند، مساله جايگاه نهادها و سازمان هاي مستقل از حكومت  است كه مي توانند با مشاركت دادن فعال مردم در امور مربوط به خود، از يكسو بار بزرگي را از دوش دولت ها بردارند و از سوي ديگر مجموعه هاي بزرگ اقتصادي را در راه تحقق هدف توليد بيشتر ثروت و توزيع عادلانه تر آن  مدد رسانند. يك نمونه از اين سازمان هاي غيروابسته به  حكومت ها، سازمان هاي مردمي طرفدار محيط زيست است.  دست اندركاران اين قبيل سازمان ها، علاوه بر فعاليت هاي  عملي، بخش قابل ملاحظه اي از توان خود را مصروف  پژوهش هاي نظري و عرضه آموزه ها و مدل هاي مفيد به منظور بازآموزي شهروندان و دولتمردان و اهل حرف و تجارت  مي كنند. از رهگذر پژوهش هاي اين گروه ها كه برخي از آنها در سطح بين المللي به فعاليت اشتغال دارند آشكار شده است كه بهترين راه براي دستيابي به رشد پايدار اقتصادي برقراري يك گفت وگوي چند جانبه و مستمر ميان  مسئولان دولتي، شهروندان عادي، نمايندگان نهادهاي  غيروابسته به حكومت ها، و بالاخره شركت ها و موءسسات بزرگ  تجاري و صنعتي است. اين گفت وگوها كه در چارچوبهايي  منظم و حساب شده به پيش خواهند رفت مي توانند به تدوين  اصول و ضوابطي براي تعامل اعضاي مختلف مجموعه شركت  كنندگان در گفت وگو منجر شود.  ضوابط موسوم به سري  s, InternationalStandardOrganisation Series IS O 1400 كه بر طبق آن شركت ها و موءسسات صنعتي مي بايد فعاليت هاي  خود را با استانداردهايي كه براي حفاظت از محيط زيست  تنظيم شده انطباق دهند، يك نمونه از نتيجه تلاش هاي اين  گونه نهادهاست كه محصول آن اكنون در كشور خود ما نيز مورد استفاده قرار گرفته است. از جمله ديگر دستاوردهاي  اين قبيل موءسسات مي توان به تشويق و الزام شركت ها و موءسسات بزرگ به گزارش مستمر اقدامات و فعاليت هاي خود به  افكار عمومي به شيوه اي شفاف و قابل دسترس اشاره كرد كه  اين امر به نوبه خود راه را براي نظارت دقيقتر شهروندان  بر فعاليت هاي اين قبيل موءسسات هموارتر كرده است.(10) در همين زمينه بررسي هاي نهادهاي غيروابسته به حكومت ها آشكار ساخته است كه اگر شركت ها و موءسسات بزرگ از ضوابط اخلاق تجاري و حرفه اي تبعيت كنند، ميزان سودي كه در درازمدت نصيبشان خواهد شد به مراتب بيش از سودي خواهد بود كه احيانا" در كوتاه مدت و با زيرپا گذاردن اين  ضوابط و توسل به شيوه هاي غيراخلاقي، به دست خواهند آورد.  سخن از اخلاق حرفه اي به ميان آمد، بي مناسبت نيست كه به  اين نكته اشاره شود بخش قابل ملاحظه اي از پژوهش هاي  فرهنگي كه در حال حاضر در جوامع پيشرفته در دست انجام  است به تدوين و تنظيم ضوابط مربوط به اخلاق حرفه اي  مشاغل و تخصص هاي گوناگون ارتباط دارد. نمونه اخلاق  پزشكي كه هم اكنون در بسياري از دانشگاههاي معتبر، در قالب چند واحد درسي به دانشجويان اين رشته آموزش داده  مي شود، و نيز به صورت كتابها و جزوات متنوع به نحو مستمر در اختيار پزشكان شامل قرار مي گيرد، يك مصداق  شايان ذكر در اين زمينه است.  نمونه مناسب ديگري كه با اشاره به آن در اينجا خالي از فايده نيست مساله سانسور و كاربردهاي موجه آن است كه يكي  از موضوعات مهم مورد بحث در پژوهش هاي فرهنگي به شمار مي آيد. از بررسي هايي كه در سال هاي اخير در اين زمينه  به عمل آمده روشن شده است كه:  اعمال سختگيرانه سانسور به مرگ خلاقيت ها و ايجادجامعه اي بيگانه با خود وبي ثبات منجر مي شود. و در عين حال، آزادي بي در و پيكر و بي قيد و شرط براي انتقال  همه انواع اطلاعات، مي تواند به هرج و مرج، هدم بنيانهاي  اجتماعي و تضعيف اركان اقتدار ملي و سياسي بيانجامد و بالاخره آن كه، تعيين مرز ظريف ميان اعمال سانسور و آزادي بيان، امري نيست كه بتوان با بهره گيري از روش هاي  پيشيني(ماقبل تجربي)صرف، بدان دست يافت، بلكه در گرو بهره گيري از يك فراگرد مستمر سعي و خطا و نيز گمانزني و فرافكني نظري است.  به اين ترتيب از مجراي تحقيقاتي كه درخصوص مساله سانسور به عمل آمده چارچوبي براي تكميل يك مدل مناسب براي تعامل  با اين مساله ظريف مشخص شده است. در اين مدل تكيه و تاكيد اساسي بر اين امر است كه از يك سو به دليل وقوع  تغييرات و تحولات سريع و بي وقفه در سطح جهاني و به دليل  ارتباطات گسترده بين المللي و سهولت بيش از حد در انتقال  اطلاعات، نحوه تلقي مسئولين و دولتمردان از مساله سانسور،  و نيز محتواي قوانين مربوط به اين پديدار اجتماعي،  مي بايد از نوعي حالت سياليت و پويايي برخوردار باشد و چارچوبهاي ذهني و حقوقي مربوط به اين مساله مي بايد (لااقل)پا به پاي تحولات بيروني و در بهترين حالت  براساس نوعي آينده نگري و پيش بيني روند آتي جريانات به  نحو دائم و مستمر در معرض تكميل و تنقيح قرار گيرد. از سوي ديگر موفقيت در دستيابي به يك راه حل خرسندكننده كه  در عين تضمين رشد سالم جامعه موجب تضعيف امنيت ملي نگردد در گرو دعوت از همه آحاد جامعه، اعم از مسئولان و شهروندان عادي و صاحبنظران، براي مشاركت فعال و از سر احساس مسئوليت و بر مبناي شعور و آگاهي، در گفتگوي  مستمري است كه مي بايد براي تعيين حدود و ثغور دائما"  متغير اين پديدار سيال صورت پذيرد در چنين فضايي، از آنجا كه هر نوع چارچوب نظري و تصميمات عملي مبتني بر آن،  با همكاري شهروندان اتخاذ گرديده است، شرايط اجرا و تنفيذ قوانين نيز صورت بهينه پيدا خواهد كرد و با كمترين  ميزان تنش اجتماعي همراه خواهد بود.  از مواردي كه به عنوان نمونه و مصداق پژوهش هاي فرهنگي  ذكر شد اين نكته روشن مي شود كه سمت گيري همه پژوهش هاي  اصيل فرهنگي در راستاي كمك به ايجاد يك جامعه رشد يافته  از حيث نظري و معنوي است كه در آن مناسبات ميان شهروندان  و دولتمردان و كساني كه از امكانات متمركز اقتصادي و يا اهرم هاي اجتماعي و سياسي برخوردارند بر مبناي آموزه هاي  عقلاني و قوانين مستمرا" به روز شده و بهينه استوار است.  پژوهش هاي فرهنگي با ترويج فرهنگ نقد و بررسي و گفت و گو و عرضه آموزه هاي نظري مناسب، زمينه ارتقاء سطح انديشه و تعميق ديدگاههاي عموم شهروندان را فراهم مي آورند.  اما پژوهش ها و مطالعات فرهنگي تنها در صورتي مي توانند به تحقق هدف مورد اشاره مدد رسانند كه خود از استانداردهاي تراز بالايي از حيث كفايت و دقت و عمق نظري  برخوردار باشند. واقعيت اين است كه رشد سريع حوزه  مطالعات و پژوهش هاي فرهنگي طي دو دهه اخير خالي از تبعات و آثار نامطلوب نبوده است و در راس اين قبيل نتايج  مي توان به انتشار شمار زيادي نشريات و كتب با محتواي  نازل و گمراه كننده و نيز تلاش هاي ناموجه براي  چهره سازي و ايجاد شهرت كاذب براي افرادي اشاره كرد كه  خالي از وجاهت علمي هستند اما در عوض از مهارت كافي در جنجال آفريني و غوغا سالاري برخوردارند.  شايد يكي از علل اصلي مساعد بودن زمينه در حوزه "مطالعات  فرهنگي" براي ظهور چهره هاي فاقد اعتبار علمي، عدم وجود روش شناسي دقيق و مشخص و فقدان چارچوب كم و بيش معين  براي اين رشته است. بسياري از نويسندگاني كه به نشر آثار در اين حوزه اقدام ورزيده اند و شمار قابل توجهي از افرادي كه به پژوهش در يكي از شاخه ها و شعبه هاي آن  پرداخته اند، از صلاحيت علمي لازم و بصيرت نقادانه اي كه  پشتوانه ضروري تحقيق در قلمرو علوم اجتماعي و انساني است  برخوردار نبوده اند. همين امر اعتراض به حق فلاسفه و پژوهشگران مهم در سنت تحليلي را برانگيخته است و آنان را واداشته تا نسبت به زياده روي ها و مرزشكني هاي غيرموجه  در اين قلمرو هشدار دهند و بر ضرورت رعايت موازين علمي و پژوهشي از سوي دست اندركاران اين رشته تاكيد ورزند.(11) اين اعتراض در واقع تجلي يك جنبه از سنت حسنه اي است كه  در علوم آكادميك استقرار دارد و موجب ايجاد نوعي  اخلاقيات خاص در حوزه هاي علمي شده، كه آن را از اخلاقيات در حوزه هاي ديگر، مثلا" حوزه سياست، تا حدود زيادي متمايز ساخته است. اگر سياستمداران در اغلب نقاط جهان چندان به صفت راست گويي و سخن گفتن شفاف و خالي از ابهام و ايهام اشتهار ندارند، باري علما و دانشمندان  نمي توانند بر اين شيوه مشي كنند، چرا كه اعتبار و حرمت  آنان در جامعه علمي در گرو ميزان پاي بنديشان به كشف و معرفي حقايق است و نه بزرگي و جاذبه شعارها. از جمله  مكانيزم هايي كه در درون جامعه علمي براي حفظ استانداردهاي مورد نظر در پژوهش ها به كار گرفته مي شود،  نقد و بررسي دقيق و منصفانه آراء ارائه شده، از جانب ناقدان دقيق و صاحب نظر و با انصاف است.  پرداختن به پژوهش هاي فرهنگي براي همه جوامع و به خصوص  جامعه اسلامي ما كه در دوران پس از انقلاب سرگرم تجربه  شيوه هايي تازه از حيات اجتماعي و سياسي بوده است، امري  ضروري و حياتي است. از طرف ديگر در فضاي تازه اي كه در سطح جهاني پديد آمده و از رهگذر آن توجه بيشتري به  آموزه هاي ماخوذ از فرهنگ هاي محلي و منطقه اي مبذول  مي شود، پژوهشهاي كه در اين قلمرو در شاخه ها و شعبه هاي  مختلف آن، در كشور ما به وسيله محققان ايراني، به انجام  مي رسد، مي تواند در سطح بين المللي نيز مطرح شود و راهگشاي ملت ها و امم ديگر گردد. اما اين مهم به شرطي  محقق خواهد شد كه پژوهش هاي انجام شده از ضوابط حائز اهميتي نظير دقت داده ها و انسجام و فراگيري و قوت مدل  نظري، برخوردار باشند و علاوه بر آن، محصول هر پژوهش از صافي نظر نقادانه داوراني دقيق گذشته باشد.  در چنين صورتي هر نوع كاوش جدي در حوزه پژوهش هاي فرهنگي  كه به وسيله صاحبنظران داخلي به انجام رسيده باشد علاوه  بر آنكه مي تواند از حيث ارائه رهنمود و خط مشي كمك كار مسئولان و تصميم گيران و فرهيختگان و در نهايت عامه  شهروندان در داخل كشور باشد، اين امكان را نيز فراهم  مي آورد كه ديدگاههاي انديشوران ايراني در خصوص مسائل  مورد توجه اين حوزه به اطلاع دست اندركاران و علاقه مندان اين مباحث در كشورهاي ديگر برسد و از اين  مجرا موجبات مشاركت هر چه گسترده تر متفكران ايراني در شكل دادن به چارچوبهاي جامعه كثرت گرا(پلوراليستيك) جهاني فراهم آيد.  پي نوشته ها در گروه مقالات موجود است. 
