 * اگر مردم فكر مي كنند كه قانون مطبوعات نياز به  اصلاحات ندارد، نمايندگان بايد با احساس تعهد نسبت به  مردم خود را ملزم به رد اصلاحيه قانون مطبوعات بدانند * شيوه نظارتي كه در آن تيغ بالاي سر روزنامه نگار باشد محكوم به شكست است  گروه شهرستانها: معاون مطبوعاتي و تبليغاتي وزير فرهنگ و ارشاد اسلامي ديروز در نشست مديران و دست اندركاران  مطبوعات فارس گفت: ما به فضاي مطبوعاتي آرام، آزاد و بدون تشنجي كه روزنامه نگاران بتوانند به راحتي در آن  تنفس كنند، نيازمنديم.  به گزارش خبرنگار همشهري در شيراز، دكتر شهيدي موءدب با بيان اين كه تجربيات گذشته در كشور ما و كشورهاي ديگر شيوه نظارتي را كه تيغ بالاي سر روزنامه نگار باشد،  محكوم به شكست نشان داده است، گفت: اصل بر برائت است و هيچ كس حق ندارد به مطبوعات تكليف كند چه بنويسند و چه  ننويسند.  وي در مورد اصلاحيه قانون مطبوعات گفت: نمايندگان مجلس  بايد به تعهد خود نسبت به مردم وفادار باشند و خواسته هاي موكلينشان را برآورده كنند و اگر مردم فكر مي كنند كه قانون مطبوعات نياز به اصلاحات ندارد،  نمايندگان خود را ملزم به رد اصلاحيه قانون مطبوعات  بدانند.  دكتر شهيدي يادآور شد: هيات وزيران در يك جمع بندي، اين  اصلاحيه را مغاير با قانون اساسي مي داند و به همين دليل  با آن مخالف است.  وي درباره نظام بين مطبوعاتي گفت: چرا بايد رفتار بعضي  از مطبوعاتي هاي ما طوري باشد كه فكر رهبران تراز اول ما را مغشوش كند; وقتي مي بينيم كه يك نشريه اي عليه  نشريه اي ديگر تيتر مي زند، اين موضوع با سنت مطبوعاتي  ما و حتي دنيا نمي خواند; در مناظره ها، رهبران احزاب ممكن است به هم بپرند ولي مطبوعات آن حزب فقط باب مباحثه  را باز و آن را نقد و تفسير مي كنند، چراكه احزاب ممكن  است بروند ولي مطبوعات مي مانند، مطبوعات بايد در خدمت  آرمان هاي ملت باشند و ما از اين اخلاق غيرمطبوعاتي كه  نمي دانم چه صفتي را بر آن به كار ببرم، در رنجيم، اگر جامعه را شفاف نكنيم و نارسايي ها را نگوييم با مشكل  روبه رو مي شويم، همين قضيه قتل ها، اگر مطبوعات آزاد نبودند اين قضيه آشكار نمي شد.  معاون مطبوعاتي وزير فرهنگ و ارشاد اسلامي با نقل اين  مطلب كه اعلام شده است 200 شكايت از مطبوعات كشور در محاكم در جريان است افزود200 شكايت يعني اين كه  مطبوعات در دويست حوزه فعالند، ما بايد شكرگزار اين  مسئله باشيم كه روح قانون اساسي به طرف آزادي حداكثر است  نه حداقل و فرمايشات امام راحل و رهبري به سمت آزادي  حداكثر است و چهارچوب آزادي، ايرانيت و اسلاميت ماست.  وي در ادامه گفت: اگر از هزار نشريه موجود، يك درصد تخلف  كنند مي شود ده نشريه، آيا قانون براي محدود كردن يك  درصد وضع مي شود يا شكوفايي 99 درصد; قانون مطبوعات بايد به برداشتن بندها كمك كند، اگر قرار باشد مديرمسئول را به دادگاه ببرند و بپرسند بايد بگويي كه اين خبر را از كجا آورده اي، ديگر چه كسي خبر خواهد داد; مطبوعات هم از خود دفاع مي كنند و هم از مردم و بايد اصلاحيه قانون  مطبوعات را باز كنند تا مردم هم مطلع شوند.  دكتر شهيدي همچنين در بخشي از سخنان خود در اين نشست با تاكيد بر ايجاد تعادل در سياست مطبوعاتي گفت: امروز به  تحمل نياز داريم، يكي از پيام هاي گفتگوي تمدن ها اين  است كه در وهله اول گفت وگو كردن با خودمان را تحمل كنيم.  در اين نشست مديركل فرهنگ و ارشاد اسلامي فارس ضمن بيان  مشكلات مطبوعات در اين استان اعلام كرد: در استان فارس  18 نشريه داراي مجوز وجود دارد كه 15 نشريه از اين ميان  با شمارگان 92 هزار نسخه هم اكنون در حال انتشار است. 
