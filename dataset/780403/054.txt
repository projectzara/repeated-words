 تاكنون بيش از يك متر از ارتفاع آب در سطح تالاب كاسته  شده است     *" قوريگل "در بستان آباد آذربايجان شرقي يكي از 18 تالاب مهم كشور است  گروه شهرستانها: بحران خشكسالي تالاب بين المللي قوريگل  در 45 كيلومتري جنوب شرقي تبريز را كه از لحاظ تنوع  پرندگان و زادآوري گونه هاي نادر جانوري و گياهي اهميت  بسزايي دارد تهديد مي كند.  به گزارش خبرنگار همشهري در تبريز، اين تالاب علاوه بر آن كه در فهرست 18 تالاب مهم كشور قرار دارد، همچنين در زمره تالابهاي مهم به كنوانسيون حفاظت تالابها معرفي شده  است اين تالاب به دليل اينكه مامن گونه هاي نادري همچون  اردك سرسفيد، مرمري و تاجدار است، همواره مورد توجه  محافل جهاني محيط زيست مي باشد.  آب اين درياچه كه در ارتفاع 1890 متري از سطح درياهاي  آزاد قرار دارد، شيرين است و بيشتر از طريق نزولات جوي و چشمه تامين مي شود البته امسال طرح انتقال آب" صبرلوچاي " به اين درياچه تحقق يافت و از اواخر سال گذشته و اوايل  فصل بهار مقدار اندكي آب از اين طريق وارد درياچه شد.  اما در حال حاضر با پسروي سطح آب و نابودي نيزارهاي  حاشيه آن كه محل لانه و تخم گذاري پرندگان نادر است، اين  درياچه در معرض خطر قرار گرفته است. به خصوص آن كه عده اي  از كشاورزان "ارش طناب" سعي دارند تا از طريق پمپاژ، آب قوريگل را به اراضي زراعي انتقال دهند اما از آنجا كه  موجوديت اين تالاب مهم به آب بستگي دارد ضروري است  سازمان حفاظت از محيط زيست براي بقاي اين درياچه جديت  بيشتري به خرج دهد.  به گفته مهندس ابراهيمي سرپرست اداره كل حفاظت محيط زيست  آذربايجان شرقي، در سالهاي گذشته كشاورزان اراضي نزديك  به تالاب بعد از سرريز شدن آب درياچه از اين سفره  خدادادي بهره مند مي شدند اما با كم آبي امسال اين كار ميسر نخواهد شد.  محمدرضا مسعود از كارشناسان اداره كل حفاظت محيط زيست  آذربايجان شرقي نيز با اشاره به تاريخچه تشكيل كنوانسيون  حفاظت تالابها خاطرنشان مي كند كه اين درياچه مورد توجه  محافل جهاني مي باشد و مهمتر از آن است كه بخواهيم صرفا"  از بعد استاني و حتي ملي به آن نگاه كنيم. وي از شوراي  شهر بستان آباد خواست پيش از آن كه اين تالاب از بين  برود، ضمن هماهنگي با ارگانهاي مختلف چاره اي براي آن و چگونگي تامين آب روستائيان "ارش طناب" بينديشند.  دكتر هاشمي يكي از مدرسان دانشگاه تبريز نيز با اعلام  اين كه قوريگل از نظر حشرات آبزي، نرم تنان و بندپايان  يك بانك ژنتيكي مهم است، يادآور شد: اكوسيستم اين درياچه  نمونه اي از اكوسيستم هاي طبيعي است كه در آن آب، خاك و موجودات زنده در يك ارتباط مستقيم باعث پايداري تالاب شده اند و هر سه دسته موجودات شامل توليد كنندگان، مصرف  كنندگان و تجزيه كنندگان در آن ديده مي شود. به گفته وي  تنوع زيستي توليد كنندگان قبلا" در اين تالاب 120 هكتاري  بيشتر بود كه با تغييرات مداوم آب و هوايي، شماري از آنان نابود شدند.  كاردان مسئول اداره محيط زيست بستان آباد با تائيد اين  مطلب كه كشاورزان منطقه از سالهاي گذشته از حقابه قوريگل  برخوردار بوده اند، افزود: اهالي روستاي ارش طناب از آبي  كه 250 تا 300 متر بعد از ديواره بتوني تالاب سرريز مي شد، استفاده مي كردند. اما از سال گذشته كه وضعيت  تالاب بحراني اعلام شد، آنان كوشيدند با كندن جوي به  روال سابق آب را به مناطق موردنظر خود ببرند و از مرداد ماه سال گذشته انتقال آب به بروز كشمكش ميان اداره محيط زيست و روستائيان منجر شده است.  وي مي گويد: وظيفه سازمان  محيط زيست تامين آب كشاورزان نيست و اين وظيفه برعهده  سازمانهاي ديگر نظير كشاورزي و اداره آبياري است. به  گفته وي در حال حاضر آب درياچه با تبخير شديدي روبروست  به طوري كه از سال گذشته تاكنون يك مترو 20 سانتي متر از ارتفاع سطح آب تالاب كاسته شده است.  مسئول اداره محيط زيست بستان آباد در پايان گفت: سال  گذشته سطحي معادل 2 هزار متر مربع از نيزارهاي اطراف  تالاب براثر بي توجهي افرادي كه براي گذراندن روز سيزده  بدر به اين منطقه آمده بودند، آتش گرفت و به تلي ازخاكستر تبديل شد. 
