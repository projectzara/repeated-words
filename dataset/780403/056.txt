 گروه شهرستانها: استاندار زنجان رفع انحصارگري و انحصارطلبي در كشور را از مهمترين آثار و دستاوردهاي  انتخابات شوراهاي اسلامي در آينده اعلام كرد.  به گزارش خبرنگار همشهري از زنجان، مسعود سلطاني فر در مراسم معارفه نخستين شهردار منتخب شهر زنجان با اشاره به  آثار مثبت برگزاري انتخابات شوراها در كشور گفت: در آينده شاهد آثار مثبت ديگري از فعاليت شوراها خواهيم بود كه يكي از مهمترين اين آثار، رفع انحصارگري و انحصارطلبي  در كشور خواهد بود.  وي افزود: مطمئنا" با اضافه شدن 120 هزار نفر به مجموعه  تصميم گيري و هدايت در كشور، كارها با صحت و دقت بيشتري  انجام و نظارت بر امور جدي تر خواهد شد.  استاندار زنجان با اشاره به آثار مثبت سياسي برگزاري  انتخابات شوراها در كشور گفت: بخشي از شور و شعفي كه  امروز در كشور بوجود آمده مرهون اجراي قانون شوراهاست.  وي شوراها را پل مطمئني براي انعكاس سياستهاي دولت به  مردم و نيز انعكاس خواستهاي مردم به دولت دانست و از كليه مديران استان خواست از شوراهاي اسلامي حمايت كنند.  سلطاني فر تامين منابع مالي براي امور عمراني و جاري را يكي از مشكلات شهرداريها ذكر كرد و يادآور شد: شهرداريها براي انجام وظايف و ارائه خدمات به مردم نيازمند همكاري  دستگاههاي اجرايي هستند و از سوي ديگر بنابه دلايل مختلف،  در تقابل با دستگاههاي متعدد قرار دارند.  در اين مراسم مهندس موسي رضوي با حكم وزير كشور به مدت 4 سال به عنوان شهردار زنجان معرفي شد. وي قبل از اين، مدير عامل جمعيت هلال احمر در استانهاي آذربايجان شرقي و زنجان بوده است. 
