 گروه شهرستانها: استاندار فارس در نشست شوراي اداري  استان گفت: تا زماني كه تقاضاي مواد مخدر در جامعه وجود دارد، و باندهاي توزيع آن هم فعالند، دستگيري و حبس  معتادان راه حل اساسي براي جلوگيري از رواج اعتياد در جامعه نيست.  به گزارش خبرنگار همشهري در شيراز، غلامرضا صحرائيان  شناسايي علل و عوامل اعتياد را از راه هاي مبارزه با اين  پديده خانمان سوز دانست و گفت: بايد عواقب مصرف مواد افيوني را به طور جدي به خانواده ها و جامعه گوشزد كرد و اگر خانواده ها نيز صداي اين زنگ خطر براي فرزندانشان را بشنوند، آگاهانه براي جلوگيري از گسترش آن وارد عمل  خواهند شد.  وي با تاكيد بر ايجاد مراكز مشاوره در زمينه ترك و مبارزه با اعتياد يادآور شد: تاكنون 16 مركز مشاوره و ترك اعتياد در فارس راه اندازي شده و در طول فعاليت  يك سال ونيم مراكز مزبور 16 هزار معتاد از خدمات آن بهره  برده اند. 
