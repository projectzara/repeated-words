 * با اجراي طرح آبراه سراسري از مازندران به گلستان 300 هزار هكتارزمين زير كشت مي رود و 150 هزار شغل جديد ايجاد مي شود گروه شهرستانها: در ديدار استاندار گلستان با آقاي خاتمي  رئيس جمهوري عمده ترين مشكلات اين استان از جمله اجراي  طرح كانال سراسري انتقال آب مازندران به گلستان،  راه اندازي فرودگاه گرگان، فعال شدن بندرهاي گز و تركمن  و بهسازي حاشيه رودخانه اترك بررسي شد.  استاندار گلستان به خبرنگار همشهري در گرگان گفت: در اين  ملاقات رئيس جمهوري دستور لازم را در جهت رفع مشكلات استان و همچنين رسيدگي و پي گيري در اجراي طرحهاي ياد شده به  سازمان برنامه و بودجه و وزارتخانه هاي كشاورزي، نيرو و راه و ترابري صادر كرد.  استاندار گلستان گفت: با اجراي طرح كانال سراسري آبرساني  300 هزار هكتار از اراضي لم يزرع استان آبياري و به زمين  حاصلخيز تبديل مي شود و باعث افزايش توليد 600 هزار تن  گندم، 250 هزار تن پنبه و 500 هزار تن دانه هاي روغني  خواهد شد. ابراهيم درازگيسو با اشاره به وجود 40 هزار بيكار در استان گلستان اضافه كرد: با احداث اين كانال  آبرساني 150 هزار شغل جديد ايجاد خواهد شد.  وي همچنين گفت: در حاشيه رودخانه اترك 8600 هكتار زمين  كشاورزي وجود دارد كه نيازمند به آبياري است و براي  استفاده از آب اين رودخانه مطالعات مقدماتي از سوي  كارشناسان دستگاههاي مختلف اجرايي صورت گرفته است كه  قرار شد در زمينه بهسازي حاشيه رودخانه اترك و بهره برداري از آب آن وزارت نيرو مساعدت لازم را بكند.  استاندار گلستان همچنين از راه اندازي فرودگاه گرگان به  عنوان يكي از راههاي توسعه استان ياد كرد و گفت: سال  گذشته از محل تبصره 45 2 ميليارد ريال براي ساخت فرودگاه  گرگان هزينه شده و در سال جاري نيز با اختصاص 2 ميليارد ريال ديگر ادامه ساخت ترمينال فرودگاه در دست اجرا است  اما چون اعتبارات استاني براي ادامه ساخت فرودگاه كافي  نيست و به اختصاص اعتبارات ملي از سوي وزارت راه و ترابري نياز دارد، در اين زمينه نيز قرار شد مساعدتهاي  لازم بعمل آيد.  وي با اشاره به آماده شدن بندر تركمن براي تردد كشتي هاي  500 تني و ضرورت وجود كالا براي حمل و مشاركت تجار و بازرگانان خاطرنشان كرد: براي حمل سوخت، دوشهاي نفت كش  در اين بندر نصب شده و براي حمل و نقل به كشتي نفتكش  نياز داريم كه در اين مورد نيز دستور لازم به وزارت راه  و بنادر كشتيراني داده شده است كه اميد داريم با پي گيريهاي لازم مشكلات موجود برطرف شود. 
