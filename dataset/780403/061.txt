 گروه شهرستانها: معاون عمراني استاندار قزوين گفت: به  دنبال بررسيهاي كارشناسي برآورد مي شود امسال به دليل  خشكسالي 700 ميليارد ريال خسارت به محصولات زراعي، صنعت  دامداري و ديگر بخشهاي مرتبط وارد شود.  به گزارش خبرنگار همشهري از قزوين، مهندس پروين نيا با اشاره به اين كه به منظور جلوگيري از وارد آمدن خسارات  بيشتر، در هر قسمت راهكارهايي انديشيده شده است، افزود:  در بخش آب كشاورزي، سازمان كشاورزي ضمن توصيه به  كشاورزان در مورد كاهش كشت، طرح تجهيز و برق رساني به  چاههاي تلفيقي منطقه را ارائه داده است.  وي گفت: در حال حاضر به جز 71 حلقه چاه در دشت قزوين كه  قبلا" حفر شده است، به 700 ميليون تومان اعتبار نياز دارد كه اين كار در حال پيگيري است.  به گفته وي در بخش دام سازمان جهاد سازندگي آمادگي لازم  را براي ايجاد انبار علوفه اعلام كرده و در بخش تامين آب آشاميدني روستاها نيز شركت آب و فاضلاب استان با استفاده  از تانكر به 240 روستاي منطقه آبرساني مي كند.  وي از طرح باروري ابرها كه با همكاري استانداري گيلان در حال اجراست، به عنوان يكي از راههاي كاهش خسارات خشكسالي  ياد كرد.  معاون عمراني استانداري قزوين همچنين با اشاره به مشكل  انتقال فاضلاب و پسابهاي خانگي به كوچه و خيابانهاي  قزوين گفت: تا پايان سال جاري شبكه انتقال زيرزميني  پسابهاي شهري در قزوين اجرا مي شود و اداره كل آب و فاضلاب اولين انشعابات خود را واگذار مي كند. 
