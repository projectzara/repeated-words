 گروه شهرستانها: استعداد استان آذربايجان غربي براي  پرورش و نگهداري دام و كشت محصولات كشاورزي بيش از ظرفيتي است كه مورد بهره برداري قرار مي گيرد.  رئيس سازمان جهاد سازندگي استان آذربايجان غربي در اين  زمينه افزود: تعداد دامهاي موجود در آذربايجان غربي نسبت  به واحد سطح مازاد نيست و طبيعت استان براي پرورش دام و رونق كشاورزي، ظرفيتي افزون بر اين دارد.  يعقوب گل نهالي اضافه كرد: تغذيه و تعليف دام اين نيست  كه احشام به طور دائم در مراتع رها شوند و بدون نظارت و كنترل، طبيعت را تهديد كنند بلكه مي توان با كنترل و پرواربندي احشام طبق اصول و روشهاي مكانيزه و علمي دام  بيشتري، در سطح چراگاهها و مراتع استان نگهداري كرد و پرورش داد.  وي همچنين با انتقاد از نحوه كاشت، داشت و برداشت  محصولات كشاورزي در شرايط حاضر خاطرنشان كرد: تفكر ما منطبق با وضعيت زمين نيست زيرا در تعامل و تعاطي با طبيعت، از الگوهاي بهره وري كمك نمي گيريم و خود را از سيستم هاي مكانيزه دورنگه مي داريم.  خبرنگار همشهري در گزارش خود اضافه كرده است: مديركل  منابع طبيعي آذربايجان غربي نيز اسفندماه گذشته اعلام  كرده بود كه تعداد دامهاي موجود در استان بيش از ظرفيت  فعلي مراتع است و دامهاي مازاد بايد از چراگاههاي استان  بيرون برده شوند كه اين دو نظريه متناقض حاكي از اعمال  روشهاي ناهماهنگ در امور كشاورزي و دامداري استان است و بايد يكي از اين دو با دخالت كارشناسان ساماندهي شود. 
