 گروه شهرستانها: به گفته مديركل معادن و فلزات آذربايجان  شرقي، مجموع ذخاير معدني اين استان حدود 20 ميليارد تن  برآورد مي شود كه شامل مواد معدني منحصر به فردي نظير پرليت، زئوليت، ورميكوليت، دياتوميت و نفلين سينيت است.  به گزارش خبرنگار همشهري از تبريز، مهندس نادر امين،  آذربايجان شرقي را يكي از غني ترين نواحي معدني كشور اعلام كرد و گفت: استراتژي اين اداره در وهله اول شامل  انجام مطالعات پي جويي به تفكيك شهرستانها و برخي  اكتشافات مواد معدني مهم و در مرحله بعد، مطالعات  متالوژني است.  به گفته وي تعداد معادن فعال آذربايجان شرقي در سال 77 به 149 معدن رسيد كه نسبت به سال 76 از 14 درصد رشد برخوردار است.  وي افزود: ارزش صادرات مواد معدني آذربايجان شرقي سال  گذشته به بيش از شش ميليون و 750 هزار دلار رسيد كه 23 درصد از كل صادرات مواد معدني كشور را تشكيل مي دهد.  امين همچنين گفت: باتوجه به اهميت صادرات در تامين  نيازهاي ارزي و رفع نيازهاي صادر كنندگان مواد معدني، با حمايت و هدايت اداره كل معادن و فلزات آذربايجان شرقي،  شركت توسعه صادرات مواد معدني آذربايجان مركب از توليدكنندگان مواد معدني، صاحبان صنايع فرآوري،  بهره برداران، مكتشفان و صادر كنندگان تشكيل شده است. وي  اضافه كرد: در حال حاضر سه طرح بزرگ معدني و فرآوري در آذربايجان شرقي شامل طرح عظيم معدني وصنعتي مس سونگون  اهر، طرح توليد آلومينيا از نفلين سينيت كليبر و طرح  اكتشاف طلاي خاروانا در آذربايجان شرقي فعال است كه اميد مي رود هرچه زودتر به بهره برداري برسند. 
