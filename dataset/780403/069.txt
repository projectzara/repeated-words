 گروه شهرستانها: معاون اول رئيس جمهوري، در سفر به استان  چهارمحال و بختياري، ضمن افتتاح شعبه ايران شناسي در دانشگاه شهركرد، با اشاره به خدماتي كه تمدن ايران در ارتقاء فكر و دانش بشر داشته و نيز توطئه هاي دشمنان در خصوص جلوگيري از شناخت فرهنگ و تمدن ايراني در سطح جهان،  بر لزوم تشكيل شعبه هاي ايران شناسي در سطح استانهاي  كشور تاكيد كرد.  به گزارش خبرنگار همشهري در شهركرد، دكتر حسن حبيبي گفت:  بنياد ايران شناسي براي تحقق هرچه بيشتر اهداف خود تصميم  گرفته است تا بخشهاي عمده اجرايي اين مركز را به شعب استانها ارجاع كند تا مراكز استانها با شور و شوق و علاقه و نيز شناخت از استان خود، در جهت تحقق اهداف اين  بنياد گام بردارند.  وي همچنين ايجاد بخشي تحت عنوان شناخت ايران را براي  جمع آوري اطلاعات كامل از استانها و مناطق مختلف ايران  ضروري دانست و افزود: شعب استاني بنياد ايران شناسي بايد اطلاعات مربوط به منطقه و استان خود را جمع آوري و در قسمت مربوط به استان خود در بخش شناخت ايران در محل مركز بنياد ايران شناسي نگهداري كنند.  دكتر حبيبي با تاكيد بر مشخص كردن قلمرو ايران شناسي گفت:  فعاليت محققين در قبل از انقلاب بيشتر تحقيق در مورد ايران باستان و دوران قبل از اسلام بوده است و محققيني  هم كه پيرامون دوران اسلامي و حضور اسلام در ايران به  تحقيق پرداختند، صرفا" به مسائل عرفاني و تصوف توجه  كرده اند و ما امروز درصدد هستيم تا مطالعات ايران شناسي  را به دوران حضور اسلام در ايران معطوف كنيم كه اين امر مي تواند دانشجويان را به مطالعه و پژوهش در اين زمينه  ترغيب كند.  وي همچنين از جمله فعاليتهاي مركز بنياد ايران شناسي را تدوين برنامه هاي مختلف بر مبناي اساسنامه بنياد ذكر كرد كه در آن اهداف و روشهاي عملكرد اين مركز مشخص شده است. 
