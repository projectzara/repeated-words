 گروه شهرستانها: با لغو پروازهاي شركت هواپيمايي آسمان،  فرودگاه خرم آباد با تحمل هزينه 150 كارمند عملا" به  حالت تعطيل درآمده است.  گزارش خبرنگار همشهري در خرم آباد به نقل از استاندار لرستان حاكيست پس از سفر مقام معظم رهبري به لرستان در سال 70، اعتبارات هنگفتي صرف توسعه فرودگاه خرم آباد و عملياتي نمودن آن شد و وزيران راه و ترابري دولت قبلي و فعلي به صورت رسمي آمادگي عوامل پروازي و سيستم ناوبري  فرودگاه را براي پذيرش هواپيماهاي نيمه سنگين اعلام  كردند و در سال گذشته براي مدت سه ماه شركت ايران ايرتور علاوه بر پنج پرواز فوكر 78 شركت آسمان، هفته اي دو پرواز برقرار كرد و طي آن مدت اين فرودگاه روزانه داراي  حداقل يك پرواز بود كه از 21 اسفند 76 شركت ايران ايرتور به رغم قبول شرط چارتر كردن پروازها از سوي مديريت استان،  برخلاف نظر صريح وزير راه و ترابري اقدام به لغو پروازهاي خود كرد.  وي همچنين گفت: در آخرين جلسه ستاد هماهنگي ترابري هوايي  مقرر شد كه شركت "هما" از بيستم خرداد امسال هر روز يك  پرواز از تهران به خرم آباد و بالعكس داشته باشد و شركت  آسمان نيز به ساير فرودگاههاي كشور سرويس دهي كند ولي  متاسفانه نه تنها از سوي هما اقدام عملي صورت نگرفت بلكه  با لغو پروازهاي آسمان، فرودگاه خرم آباد به حالت تعطيل  درآمد.  وي با اشاره به اين كه مردم لرستان دائما" مي پرسند كه  مگر ما چه بدي در حق دولت رواداشته ايم كه تا اين حد مورد تحقير قرار گرفته ايم افزود: به عنوان نماينده عالي  رئيس جمهوري چگونه مي توانم اين بي اعتنايي را نسبت به  مردم لرستان كه دومين استان خسارت ديده از جنگ است،  توجيه كنم.  وي از رئيس جمهوري درخواست كرد كه با اعزام بازرس ويژه  گامي در جهت حل اين معضل و پايان دادن به اين وضعيت  تاسف آور برداشته شود.  شايان ذكر است كه با قطع پروازهاي شركت آسمان و به حالت  تعطيل درآمدن فرودگاه خرم آباد، تعدادي از اساتيد دانشگاه، كارشناسان سازمانها و مردم در تماس با خبرنگار ما از اين وضعيت تاسف بار اظهار گلايه و نارضايتي كردند و خواستار برقراري مجدد پروازها شدند. 
