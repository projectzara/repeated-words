 * صدور مواد خام معدني تنها زماني كه با ارز حاصل از آن  بتوان نيازهاي سرمايه اي را برطرف كرد توجيه اقتصادي  دارد * براي جذب سرمايه هاي خارجي در بخش معدن هيچ گونه خلا قانوني وجود ندارد گروه شهرستانها: با توجهات ويژه مقام معظم رهبري و عدم  اطميناني كه نسبت به بازارهاي نفت در دنيا وجود دارد، در برنامه سوم توسعه صدور مواد خام و فرآوري شده معدني  جايگاه قابل توجهي رابه خود اختصاص مي دهد.  به گزارش خبرنگار همشهري در تبريز عضو كميسيون صنايع و معادن مجلس شوراي اسلامي روز گذشته در همايش روشهاي جذب سرمايه و توسعه صادرات مواد معدني كه با حضور مديران كل  معادن و فلزات استانهاي كشور برگزار شد با اشاره به  قانون گذاري در بخش معادن گفت: برنامه ريزي براي توسعه  صادرات مواد معدني متاثر از سياستهاي كلان اقتصادي كشور و مستلزم سرمايه گذاري عظيمي است.  مهندس قشقايي در بخش ديگري از سخنانش با تاكيد بر لزوم  جلوگيري از صدور مواد معدني خام گفت، صدور مواد خام  معدني تنها زماني كه با ارز حاصل از آن بتوان نيازهاي  سرمايه اي را برطرف كرد، توجيه اقتصادي داد.  وي همچنين با اشاره به ضرورت كاهش امتيازات نهادها و بنيادهاي عمومي در بخش معادن، واگذاري اختيارات و امتيازات به بخش خصوصي را مورد تاكيد قرار داد.  وي در ادامه گفت: با اين كه بسياري از مشكلات كشور در حوزه اقتصادي آشكار است، اما به دليل نبود الگو و ساختار اقتصادي مناسب عملا" نمي توانيم مشكلاتمان را حل كنيم.  مهندس قشقايي همچنين با اشاره به فراهم آوردن زمينه هاي  اجرايي و لغو برخي مقررات و قوانين زايد براي روان ترشدن  صادرات مواد معدني گفت: به رغم وجود همه تنگناها عملكرد صادراتي كشور در بخش معدن اميدواركننده است و ان شاءالله  در سالهاي آتي بر وسعت آن افزوده خواهد شد و جايگاه مواد معدني در بازارهاي داخلي و خارجي كاملا" خود را نشان  مي دهد.  عضو كميسيون صنايع و معادن ابراز داشت: براي جذب سرمايه هاي خارجي هيچ گونه خلاقانوني وجود ندارد، اما نمايندگان مجلس نمي توانند طرحي به مجلس بدهند كه بار مالي داشته باشد، در صورت دارابودن بار مالي حتما"  پيشنهاد بايد به صورت لايحه از طرف دولت ارائه شود.  گزارش خبرنگار ما همچنين حاكيست مديركل اقتصادي و امور بين المللي وزارت معادن و فلزات ديروز با شركت در يك  مصاحبه مطبوعاتي و راديو- تلويزيوني به پرسش هاي  خبرنگاران پاسخ گفت.  دكتر محمد تقي زاده انصاري با اشاره به صادرات سنتي مواد معدني و جهش هاي وزارت معادن و فلزات براي حضور در بازارهاي رقابتي دنيا خاطرنشان كرد: اين وزارتخانه مصمم  است با فراهم كردن مقدمات، به شناسايي تصميم گيرندگان و مناسبات تجارت بين المللي اعم از اتحاديه ها و شركتهاي  بزرگ بپردازد.  وي شناسايي مزايا و منافع نسبي صادرات مواد معدني را مورد تاكيد قرار داد و گفت: ما بايد ضمن شناسايي اين  مزايا بررسي كنيم دليل موفقيت كشورهايي كه فاقد اين  مزايا هستند ولي در عين حال از ما جلوتر هستند چيست؟ ما بايد دنيا را بشناسيم و اين كه چه مبنا و اصولي براي  حركت و پذيرش در مسير سرمايه گذاري لازم است.  وي در بخش ديگري از اظهاراتش با اشاره به اين كه صادرات  مواد خام معدني كاهش يافته و به ميزان صادرات مواد فرآوري شده افزوده شده است به تشريح اهداف معاونت  اقتصادي و امور بين المللي وزارت معادن و فلزات پرداخت و گفت: براي بررسي سرمايه گذاريهاي خارجي كميته امور قراردادها در حوزه يادشده فعال است.  دكتر تقي زاده انصاري قرارداد مبنايي در زمينه اكتشاف،  بهره برداري و فرآوري معدن طلاي زره شوران تكاب با شركت  مينولكو آفريقاي جنوبي را كه هشت درصد توليد مواد معدني  جهان را در سالهاي گذشته به خود اختصاص داده، يكي از توفيقات اين كميته عنوان كرد و اظهار داشت: گمانه زني و برآوردهاي شركت مذكور از دوماه پيش آغاز شده و با وجود مشاركت 30 درصدي ايران در شروع كار، درموقع بهره برداري  75 درصد عوايد آن نصيب ايران و 25 درصد به شركت مينولكو با حداقل معافيتها و تسهيلات اضافي تعلق مي گيرد كه اين  قرارداد با وجود مطالعات موردي براي هر معدن مبناي  قراردادهاي بهره برداري كشور در زمينه معادن طلا خواهد بود.  وي با اشاره به اين كه براساس تخمين ها پيش بيني مي شود اين معدن در هر تن هشت گرم طلا داشته باشد ابراز اميدواري كرد كه با توجه به اين كه متوسط ذخاير آن 15 ميليون تن سنگ معدن برآورد مي شود قرارداد تفصيلي هر چه  زودتر با شركت مينولكو بسته شود.  مدير كل اقتصادي و امور بين المللي وزارت معادن و فلزات  از اصلاح قانون معادن و تامين ماشين آلات معدني با تسهيلات ارائه شده به عنوان دو اقدام اساسي ياد كرد و گفت: به منظور ارائه فرصتهاي سرمايه گذاري خارجي و تبادل  تجربيات با حضور بزرگترين شركتهاي بين المللي همايشي در روزهاي 27 و 28 مهرماه امسال در تهران برگزار مي شود.  وي در پايان از تشكيل كميسيونهاي مشترك ايران - ايتاليا،  ايران- عمان، ايران - قزاقستان، ايران - ونزوئلا و ايران -  گينه در ماههاي آتي خبر داد.  اضافه مي شود سال گذشته از 2 هزار و 193 معدن فعال كشور بيش از يكصد ميليون تن انواع مواد معدني استخراج شد. 
