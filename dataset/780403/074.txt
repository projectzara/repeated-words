 مسكوت گذاشتن بررسي طرح اصلاح قانون انتخابات با 105 راي  از مجموع 206 راي تصويب شد گروه سياسي: روز گذشته پيشنهاد مسكوت گذاشتن بررسي طرح  اصلاح قانون انتخابات با 105 راي از مجموع 206 راي به  تصويب رسيد گفته مي شود در صورت راي گيري مخفي آراي  موافق بيشتري به گلدانها ريخته مي شد.  به گزارش خبرنگار همشهري باتوجه به اينكه قانون انتخابات  اثر تعيين كننده اي در سرنوشت نمايندگان مجلس دارد،  اكثريت آنان ترجيح مي دهند نظارت بر انتخابات از قانونمندي بيشتري برخوردار گردد. لذا اين گونه پيشنهادها معمولا" با استقبال نمايندگان مستقل روبه رو مي شود. يكي  از نمايندگان مجلس در توضيح اين مطلب گفت: نمايندگان  هوادار جناحهاي سياسي كشور از پشتوانه تشكيلاتي در خارج  از مجلس برخوردارند ولي نمايندگان مستقل از اين  پشتوانه ها محرومند. بنابراين ترجيح مي دهند نظارت  گسترده و بي ضابطه اعمال نشود بلكه چارچوبهاي قانوني  مشخص تر و شفاف تري اعمال گردد.  اين نماينده پيشنهاد اخير باهنر را مبني بر كنار گذاشتن  طرح مجلس به شرط پس گرفتن لايحه از سوي دولت را نشاندهنده عدم وجود زمينه مناسبي براي اعمال نظرات جناح  راست در قانون انتخابات ارزيابي كرد. اما نماينده ديگري  معتقد بود دولت و مجلس درصددند به منظور ايجاد تفاهم  بيشتر، به پيشنهادات يكديگر گوش دهند.  در جلسه ديروز موحدي ساوجي تلاش كرد تا جلوي تصويب پيشنهاد مسكوت گذاردن طرح را بگيرد. اما آقاي ناطق نوري  با تاييد عملكرد آقاي روحاني در جلسه روز سه شنبه مصوبه  مجلس را قانوني و مطابق آئين نامه داخلي دانست.  پس از پايان جلسه ديروز، هيات رئيسه مجلس در جلسه اي  تصميم گرفت تا روز سه شنبه هفته آينده را جلسه غيرعلني  اعلام كند، به اين ترتيب طرح اصلاح قانون انتخابات قطعا"  در دستور كار جلسات هفته آينده قرار نمي گيرد تا زمان  مناسب براي تشكيل كميته مشترك مجلس، دولت و شوراي نگهبان  فراهم آيد.  به گفته يك منبع آگاه، رئيس جمهوري نيز از اين مصوبه  مجلس استقبال كرده و از وزارت كشور خواسته است نمايندگان  خود را براي اين كميته معرفي كند. ظاهرا" مجيد انصاري و محمدرضا باهنر به عنوان نمايندگان مجلس در كميته مزبور انتخاب شده اند، هنوز موضع شوراي نگهبان در اين زمينه  مشخص نشده است ولي انتظار مي رود آنان نيز نماينده اي به  اين كميته معرفي كنند.  قرار است اين كميته طرحهاي متفاوت در مورد قانون  انتخابات، لايحه دولت و طرح مجلس را مورد بررسي قرار دهد و با انگيزه ايجاد وحدت نظر در قانون انتخابات، نواقص  قانوني را رفع كند.  انتظار مي رود پيشنهادهاي اين كميته در قالب طرح و يا لايحه دوفوريتي تقديم مجلس شود.  در جلسه علني ديروز مجلس همچنين طرح برخورداري منطقه  ويژه اقتصادي - تجاري پارس از امتيازات و تسهيلات قانون  مناطق آزاد تجاري - صنعتي جمهوري اسلامي ايران با قيد يك  فوريت تقديم مجلس شد كه پس از سخنان يكي از پيشنهادكنندگان و اظهارات دو مخالف و موافق، اين تقاضا به راي گذاشته شد و به تصويب رسيد.  بررسي كليات طرح عدم افزايش هزينه هاي مكالمات مخابرات  ديگر دستور جلسه علني روز چهارشنبه مجلس بود كه به تصويب نرسيد.  در ادامه جلسه علني ديروز مجلس شوراي اسلامي لايحه  يك شوري موافقتنامه بين دولت جمهوري اسلامي ايران و دولت  فدراسيون روسيه جهت معاضدت در پرونده هاي مدني و جزايي  مطرح و از تصويب نمايندگان گذشت.  با تصويب اين لايحه كه مشتمل بر يك مقدمه و 74 ماده است،  دولت جمهوري اسلامي اجازه يافت تا اسناد مربوطه را مبادله كند.  بررسي لايحه واگذاري اجازه تعيين ظرفيت پذيرش دانشجويان  گروه پزشكي به وزارت بهداشت، درمان و آموزش پزشكي در شور دوم، آخرين دستور جلسه علني ديروز بود كه مورد تصويب قرار گرفت. 
