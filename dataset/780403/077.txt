   * چرا كسي كه اتهامي بر او وارد نيست بايد برائت خود را ثابت كند، اين كار با كدام معيار حقوقي سازگار است  گروه سياسي: وزير كشور در جمع معاونان سياسي و امنيتي  استانداريهاي سراسر كشور بر ايجاد شرايط براي فعال بودن  احزاب و گروهها تاكيد كرد و گفت: ما نبايد به گونه اي  عمل كنيم كه رقابتهاي سياسي بر فعاليت اجرايي ما در خصوص  برگزاري سالم انتخابات سايه بيندازد.  وي ناظران انتخابات را از تفتيش عقايد در زمان رسيدگي به  صلاحيت نامزدهاي نمايندگي، برحذر داشت.  به گزارش واحد مركزي خبر وزير كشور در خصوص برگزاري  انتخابات دوره ششم مجلس شوراي اسلامي گفت: گروهها و احزاب سياسي بايد فعاليت خود را در چارچوب قانون انجام  دهند و ما به عنوان مجريان برگزاري انتخابات بايد تمام  همت خود را براي برگزاري انتخابات در فضاي آزاد و بدون  تشنج به خرج دهيم.  وي تاكيد كرد: هيچ تكليف شرعي در حوزه وزارت كشور بالاتر از اجراي قانون وجود ندارد و اگر همين مبنا مورد تاكيد باشد، ما آمادگي و همكاري همه جانبه داريم.  وزير كشور گفت: ما به همان نسبتي كه به ورود عناصر ناباب به مجلس نگران هستيم بايد از اين كه عناصر مخلص و خادم  مردم نتوانند وارد مجلس شوند نيز نگران باشيم.  وي افزود: آنهايي كه عدم صلاحيت آنها محرز مي شود نبايد وارد مجلس شوند و اساس اين باشد كه كساني كه براساس  قانون و مرجع قانوني، عدم صلاحيت آنها اثبات شد وارد مجلس نشوند ولي چرا زمينه تفتيش عقايد را برقرار كنيم و چرا بايد كسي بدون اين كه اتهامي بر او وارد باشد برائت  خود را ثابت كند؟ اين كار با كدام مدرك حقوقي سازگار است؟ وزير كشور تاكيد كرد: ما بايد براساس قانون اساسي از افرادي كه داراي نظراتي هستند و در چارچوب قانون اساسي  فعاليت مي كنند، حمايت كنيم و آنان اطمينان داشته باشند مديريت اجرايي از آنان حمايت مي كند، اين تكليف ماست. 
