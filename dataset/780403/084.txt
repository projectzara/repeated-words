 گروه سياسي: به مناسبت بيست و دومين سالگرد شهادت دكتر شريعتي و به همت انجمن فرهنگيان بيجار سميناري به نام  " شريعتي و احياي تفكر ديني "با حضور گروهي از شخصيتهاي  فرهنگي و ساير اقشار مردم برگزار شد.  به گزارش خبرنگار همشهري در بيجاردر اين مراسم كه حسن  يوسفي اشكوري، عليرضا علوي تبار و جلال جلالي زاده  (معاون آموزشي دانشگاه كردستان)از جمله سخنرانان آن  بودند مباحثي همچون "ايدئولوژيك كردن دين "،" دين  ايدئولوژيك و آزادي "و بررسي ديدگاههاي شريعتي در زمينه  " رابطه دين و مليت "مورد بحث و گفتگو قرار گرفت.  يوسفي اشكوري در اين مراسم در تبيين ديدگاه شريعتي در مورد رابطه دين و مليت گفت: دكتر شريعتي ميان اين دو مقوله تعارض جدي نمي ديد، در تفكر شريعتي مليت به مثابه  وجدان تاريخي و حلقه اتصال گذشته و حال مطرح است.  همچنين عليرضا علوي تبار ديگر سخنران مراسم دكتر شريعتي  را در زمره احياگراني دانست كه باتوجه به خرد مدرن واز طريق ايدئولوژيك كردن دين به احيا و امروزي كردن دين  پرداخته اند.  جلالي زاده نيز در سخناني به مقايسه آراي دكتر شريعتي و سعيد نورسي(روشنفكر كرد مسلمان تركيه)، درباره آزادي  پرداخت.  در راهروهاي مجلس  * گفته مي شود تعدادي از نمايندگان اقليت هاي مذهبي در مجلس شوراي اسلامي قصد دارند با ارائه نامه اي به وزير اطلاعات خواستار باز شدن پرونده قتل سه كشيشي شوند كه  چند سال پيش توسط سه تن از منافقين كشته شدند دليل اين  خواسته دخيل بودن سعيد امامي(اسلامي)در اين پرونده  عنوان شده است. ظاهرا" در زمان بررسي پرونده قتل سه كشيش،  نمايندگان اقليت ها در مجلس شوراي اسلامي جلسه  مواجهه اي با منافقين مزبور داشته اند كه توسط سعيد امامي معاون وزير اطلاعات وقت براي توجيه نمايندگان  ترتيب داده شده بود.  * شنيده شده است چهارشنبه گذشته پس از خودكشي سعيد امامي  وي بلافاصله به بيمارستان منتقل مي شود و مورد مداوا قرار مي گيرد، روز پنج شنبه پزشكان حال وي را رضايت بخش  تشخيص مي دهند و اجازه مرخصي صادر مي كنند ولي قرار مي شود براي اطمينان بيشتر دو ساعت ديگر نيز در بيمارستان تحت مراقبت باشد. در فاصله اين مدت وي ايست  قلبي پيدا مي كند و مي ميرد. برخي منابع نيز علت مرگ  امامي را اشكالات تنفسي اعلام كرده اند.  * با تصويب كليات طرح اصلاح قانون مطبوعات در كميسيون  مشترك ارشاد و قضايي، عده اي از نمايندگان موافق طرح  تقاضايي مبني بر ا ولويت دادن به طرح براي بررسي در جلسه  علني مجلس به هيات رئيسه ارائه داده اند. يكي از فعالين  در ارائه اين طرح به مجلس دلايل نمايندگان براي اولويت  دادن به اين طرح را مشخص نكرد. معمولا" براي طرحها و لوايحي در خواست اولويت مي شود كه زمان بررسي تصويب آن  از اهميت خاصي برخوردار باشد.  خبرهاي كوتاه  * سفير جديد لبنان در تهران ديروز، رونوشت استوارنامه  خود را به خرازي وزير امور خارجه ايران تسليم كرد.  * معاون سياسي وزارت خارجه روماني در بخارست در ديدار با مدير كل اروپاي مركزي و شمالي وزارت امورخارجه ايران  اعلام كرد: روماني از تقويت همكاري ها و رايزني هاي  سياسي ميان تهران و بخارست استقبال مي كند.  * مدير كل جنوب و شرق آسياي وزارت امورخارجه ديروز در ديدار با وزير امور خارجه مالزي، پيام خرازي را به وي  تسليم كرد.  وزير خارجه مالزي در اين ديدار از سياست هاي دولت آقاي  خاتمي تمجيد كرد.  * سومين گردهمايي تخصصي بررسي حقوق بشر در نظام قضائي  جمهوري اسلامي ايران روز چهارشنبه در تهران برپا شد.  در اين نشست حقوق زندانيان، نقش وكلاء در كمك به اجراي  عدالت، جرم سياسي، حقوق مطبوعات و تحكيم جريان آزاد قانوني اطلاع رساني در جامعه و بازتاب نظام قضائي ايران  در مجامع بين المللي بررسي شد. 
