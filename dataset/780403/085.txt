   لطفا" اين مطلب را تا آخر بخوانيد اگر به شما بگويند دولت موظف است ساليانه 60 ميليون درخت  بكارد چه احساسي به شما دست مي دهد؟ وحشتناك است، خيلي  زياد است، ميليونها درخت كه در طول هر سال بايد كاشته  شوند، به كارگرهاي خسته و بي رمقي فكر كنيد كه روزها و شبهاي متوالي بيل به دست زمين را حفر مي كنند، يك درخت  در آن مي گذارند و بعد گودال را پر از خاك مي كنند6000 ميليون بار طاقت فرساست !  بگذاريد اين موضوع را از جهت ديگري ببينيم. به نظر شما دولت هر سال در فصل درختكاري چند كارگر مي تواند استخدام  كند و هر كارگر چند درخت مي تواند بكارد؟ فكر نمي كنم با عدد 60 ميليون چندان هماهنگي داشته باشد. من در تمام  عمرم تنها يك درخت كاشته ام. شما چطور؟ سنتهاي زيباي كشورمان را به خاطر بياوريد بخصوص در فصل  بهار، سفره هفت سين زيبا، سبزه، ماهي سرخ رنگ، سمنوي  خوشمزه، سكه، سماق، سنجد، حتي شاديهاي قبل و بعد از روز عيد مانند جشن چهارشنبه سوري و سيزده بدر، نمي خواهم در مورد مضرات دودهاي حاصل از آتش در روزهاي چهارشنبه سوري  بحث كنم. خودتان هواي آلوده آن روز را ديده ايد، در مورد سبز كردن سبزه هم كه مقدار زيادي گندم وارداتي بدون هيچ  مصرفي بعدا" دور ريخته مي شود صحبتي نمي كنم، در مورد عاقبت ماهيهاي كوچك گرفتار شده در تنگهاي كثيف و كوچك را هم خودتان كه بهتر مي دانيد..؟ خيلي از سنتها را با تمام نقاط ضعف بايد محترم شمرد و عزيز دانست. اما مي خواهم بدانم اصل سنت چيست؟ آيا بهتر نيست در كنار همين سنتهاي زيبا، هر كار شايسته ديگري را كه مي شناسيم  يا مي آموزيم تبديل به سنتي كنيم و خود و آيندگان را از آن بهره مند سازيم؟ اميدوارم من را جزو آن دسته آدمهايي كه دوست دارند با گرفتن يا تحقير شاديهاي مردم دلي از عزا در بياورند! به  حساب نياوريد. من هم جزو طرفداران سرسخت سنتهاي زيباي  كشورمان هستم اما مي خواهم آن قدر شجاع باشم كه تكميل  يا اصلاح آنها را كفر ندانم.  حال به سئوال اول برمي گرديم و آن را اين طور تغيير مي دهيم 60 ميليون درخت در سال را چگونه مي توانيم به  سنتهاي كشورمان اضافه كنيم؟ راه حل پيشنهادي من اين است:  روز درختكاري را به سنتهاي كشور بيفزاييم. همان طور كه  سبزه سبز مي كنيم، ماهي سرخ كوچك مي خريم، از روي آتش  مي پريم و... هر سال به تعداد نفرات خانواده تنها يك  درخت بكاريم، هزينه سنگيني نيست، يا لااقل ارزانتر از مداواي سرطان ريه، ناراحتيهاي پوستي و حساسيتي، سكته و هزاران نوع ديگر از بيماريهايي است كه من و شما و به  خصوص در سالهاي آينده كودكانمان را تهديد به بيماري و مرگ مي كند. فكرش را بكنيد اگر من و شما تنها يك روز در سال واقعا" احساس مسئوليت كنيم، آينده خودمان و نسلهاي  بعد را تامين مي كند،(364 روز بعد را اگر مي خواهيد استراحت كنيد!)، يك روز بيدار شدن، خريدن تعدادي نهال.  (به تعداد افراد خانواده)و كاشتن درخت به دست هر كدام  از اعضاي خانواده، نه تنها كار سختي نيست بلكه بسيار زيبا و لذت بخش است، به شما قول مي دهم انجام اين كار براي جوانان دم بخت هم سودمندتر از گره زدن علفهاست !  زيرا خداوند درختكاري را دوست دارد و مي دانيم آرزوي  كساني را كه دوست دارد برآورده مي كند.  هرگز اين خاطره را فراموش نمي كنم، عيد امسال، در حالي  كه دختر كوچكم هنوز به دنيا نيامده بود، دو درخت و يك  بوته توت فرنگي خريديم، بيلچه نداشتيم بنابراين با كفگير آشپزخانه و به سختي به جان باغچه افتاده زمين را كنديم !  من و همسرم هر كدام از دو درخت را به نيت يكي از ما دو نفر و بوته كوچك را به نيت فرزند هنوز به دنيا نيامده مان كاشتيم، فرزندي كه عيد آينده مي تواند يك  نهال كوچك باشد...  ليلا مافي 
