 در شهر مهاباد با گشايش مركز تلفن ديجيتال اين شعف در شهروندان بوجود آمد كه در عصر ليزر و اينترنت و در آستانه ورود به قرن بيست ويكم استفاده از تكنولوژي موجب رفاه و آسايش بيشتر مردم و بهبود امور از جمله ارتباطات  الكترونيكي خواهد گرديد; اما اين اميد به زودي تبديل به  ياس شد: مكالمه در تمام شماره هايي كه به مركز ديجيتال  وصل شده اند و مخصوصا" آنها كه با رقم 3 شروع مي شوند دچار اختلال گرديد، صداي خوش آهنگ و پرطنين سابق تبديل  به نجواي خفه و نامفهومي شد كه فهم كامل آن جز در محيط كاملا" ساكت امكانپذير نيست، صداهاي "كليك "ريزي كه در سابق وجود داشت و به هنگام شماره گيري خبر از صحت عمل  دستگاهها مي داد قطع گرديد و در مجموع مكالمه تبديل شده  است به عملي خشك، بي روح، آزاردهنده و مخرب اعصاب.  از مسئولان خواهش مي كنم كه يا فكري در جهت بهبود امر بكنند يا ما را به همان وضعيت سنتي سابق برگردانند.  مصطفي رحيم پور- مهاباد 
