 بي هيچ ترديدي ايران يكي از كشورهائي است كه تعداد تعطيلي هاي آن از تمام كشورهاي صاحب نام اقتصادي جهان  بيشتر است. وانگهي روزهاي جمعه در ايران تعطيل بوده و روزهاي پنجشنبه هم كه بعدازظهرها همه جا تعطيل مي باشد و كار چنداني صورت نمي گيرد. از طرف ديگر روزهاي شنبه و يكشنبه هم در اغلب كشورهاي دنيا تعطيل مي باشد. بنابراين  در اين چهار روز در دستگاه هائي كه با خارج به نحوي از انحاء بايستي ارتباط برقرار كنند، كاري صورت نمي گيرد.  به منظور نشان دادن پيامدهاي خسارتهاي مالي از اينهمه  تعطيلات خبر مستندي بر پايه آمار و ارقام كه از طرف كشور اسپانيا منتشر شده است، مناسبت دارد. به موجب اين خبر تعطيلات ماه ژوئيه كه تعداد روزهاي كاري اين ماه را به  18 روز كاهش داده است مبلغ 300 ميليارد پزوتا معادل 3/2 ميليارد دلار به شركت هاي اسپانيائي خسارت وارد آورده  است متقابلا كشور چين را نيز مي توان مثال زد كه بر اثر كار و تلاش همه جانبه كه در چند سال اخير به يك قدرت  اقتصادي عظيمي در جهان مبدل شده است، قابل ذكر است كه  فقط در كارخانه هائي كه براي كار كردن فوق العاده سخت  است يك روز در هفته تعطيل مي باشد والا همه و همه در تمام روزهاي هفته مشغول به كار هستند.  از نظر افت تحصيلي نيز يادآوري مي شود كه خانواده ها و همه دست اندركاران تعليم و تربيت به خوبي آگاهند كه  برنامه هاي درسي از نظر كمي به مراتب زيادتر و فشرده تر و از نظر كيفي مشكل تر و پابه پاي ساير كشورهاي پيشرفته  دنيا بيشتر از گذشته بوده و الزاما" زمان بيشتري براي  اجراي صحيح اين برنامه ها مورد نياز است. در غير اين  صورت پائين آمدن كيفيت آموزشي و افت تحصيلي يك امر قطعي  و قهري است، و نبايد از دستگاههاي آموزش و پرورش انتظار معجزه داشت.  حال كه در دوران سازندگي به سر مي بريم، با عوامل معارضي  از قبيل تحريم اقتصادي، كمي درآمد نفت، افزايش جمعيت،  آثار جنگ تحميلي، كم كاري در مراكز كاري و ادارات، و از همه بدتر درد بي درمان فرهنگ اسرافكاري بيائيم با دست  خود، چاره انديشي كنيم.  بنابراين با توجه به فرمايش امام محمد باقر(ع)كه  مي فرمايد: "تنبلي و كم كاري به دين و دنيا ضرر مي رساند"  پيشنهاد مي شود1- از تعطيلات تابستاني و ايام عيد كاسته شود 2- ازتعطيلي هاي غير ضروري خودداري گردد 3-  پرونده هاي تعطيلي هاي من درآوردي "بين التعطيلين ! "براي  هميشه از بين برود 4- تعطيلي هاي سالانه مورد تجديد نظر قرار گرفته در صورت امكان از تعداد آنها هم كاسته شود.  دكتر مرتضي خوئي 
