   من راننده بسيار دقيقي هستم و هميشه سعي مي كنم كه خلاف  نكنم ولي در 2 هفته گذشته 2 بار به خاطر عبور از چراغ  قرمز جريمه شده ام در حالي كه تصور من اين بود كه در حال  عبور از چراغ سبز هستم. علل آن اينست:  1- مدت چراغ سبز به نسبت شلوغي چهارراه بسيار كوتاه است  چون در هر صورت حداقل 4 يا 5 رديف اتومبيل بايد بتوانند در يك چراغ سبز تخليه بشوند.  2- زمان چراغ زرد بسيار كوتاه است و بسياري از چراغها چراغ زرد ندارند.  3- وقتي اتومبيلي در حريم چهارراه قرار مي گيرد يعني  نزديك خط عابر پياده و يا روي آن، چراغ راهنمايي در ديد راننده قرار ندارد و با تصور قبلي كه چراغ سبز را ديده  از چهارراه عبور مي كند در حالي كه بايد در طرف مقابل  چهارراه در ارتفاع مناسب چراغ راهنمايي نصب شده باشد (يعني مسير مقابل بايد هر دو طرف چراغ داشته باشند)تا راننده اي كه از چراغ اول عبور كرده بتواند چراغ مقابل  را ببيند.  4- بايد مشخص شود وظيفه راننده اي كه در حال عبور از چراغ سبز بوده است ولي روي خط عابر پياده و يا حتي پس از رد شدن از آن و اغلب به دليل گرفتار شدن در ترافيك بين  چهارراه و يا حتي عبور عابران پياده مواجه با چراغ زرد يا قرمز مي شود چيست؟ طبق آئين نامه اين راننده وظيفه دارد كه از تقاطع رد شود اما طبق قوانين جديدي كه اعمال مي شود چنين چيزي نيست و تازه اگر راننده روي خط عابر پياده هم توقف كند، هزار تومان جريمه مي شود(عين اين اتفاق چند وقت پيش براي من  افتاد).  اين ها سئوالاتي است كه راهنمايي و رانندگي بايد به دقت  پاسخگو باشد زيرا علي رغم توقف دوبله و راه بندان هاي  فراواني كه رانندگان بخصوص مسافركش هاي خاطي بوجود مي آورند و جريمه نمي شوند، در اين مورد خاص اغلب رانندگاني جريمه مي شوند كه كمترين گناهي ندارند.  ن. صابري - مهندس كامپيوتر 
