 آخرين ديدار از گروه چهارم فوتبال مقدماتي المپيك  سيدني- منطقه آسيا    " اميدها" لياقت و شايستگي لازم را براي صعود داشتند.  اميدهايي كه در صورت توجه و داشتن برنامه درازمدت قادر بودند در جايگاه خود قرار بگيرند. افسوس براي حذف اميدها و تجربه اي كه بايد براي سالهاي بعد بكار بست.  گروه ورزشي: تيم فوتبال اميد ايران در آخرين بازي خود در مسابقه هاي مقدماتي المپيك سيدني به مصاف اميد لبنان  مي رود. اين بازي هيچ تاثيري در صعود ايران ندارد و درواقع در بن بست خود ساخته گرفتار هستيم و اين بازي هم  هيچ گره اي باز نخوهد كرد.  دوباره اين داستان نه تازه را با بحث هاي تكراري آغاز مي كنيم. المپيك سيدني گذشت، مانند بارسلون و آتلانتا و اميدواريم از امروز براي المپيك 2004 آتن برنامه ريزي  كنيم.  متاسفانه بعد از هر شكست و بازماندن از مرحله اي، مسائل  را ريشه اي جستجو نكرديم و خود را زير بار انتقادات  پنهان كرديم تا مرور زمان كمك كند و شكستهاي تلخ زير ورقهاي زودگذر تقويم دفن شوند، اين را بارها ديده ايم و بارها گفته ايم اما هيچ طرح و برنامه اي براي فوتبال  پايه اي و جوان ما ارائه نشده است.  مسئله فقط كوردس و يا مربي خارجي نيست مگر تيم جوانان  ما با مربي داخلي دچار شكست از همين نوع نشد؟ تيم هاي  اميد در دو دوره قبل اتفاقا" مربي ايراني داشتند و حذف  شدند، قصد دفاع از مربيان خارجي را نداريم اما فوتبال  پايه اي ما از ريشه مشكل دارد، يك نگاه به تيم هاي  نوجوانان، جوانان و اميد باشگاهي بياندازيم متوجه خيلي  از دردها و مشكلات خواهيم شد.  مسئولان فوتبال بايد استراتژي خود را در قبال فوتبال  پايه اي و برنامه ريزي دراز مدت اعلام كنند، در حال حاضر وضعيت تيم نوجوانان و جوانان ما در چه مرحله اي است،  جايگاه فوتبال رده هاي سني نوجوانان و جوانان ما در فدراسيون در كدام مرتبه اي قرار دارد و چه كساني براي  اين مقطع سني در فوتبال تصميم مي گيرند و برنامه ريزي  مي كنند، يا آنهايي كه مسبب اصلي شكست تيم هاي نوجوانان  و جوانان در چند ماه پيش بودند هنوز تصميم گيرنده اصلي  هستند، تيم فوتبال المپيك بحرين با همين تركيب چهار سال  قبل در بازيهاي مقدماتي نوجوانان آسيا شركت كرد و از همان زمان اين بافت را در شرايط مطلوب و ايده آل حفظ كرد،  حتي لبنان هم به افقهاي دوردست مي نگرد، اما عدم ثبات  در مديريت باعث شده تا به تك جرقه هاي تيم هاي بزرگسال  خود دلخوش باشيم.  اگر با هدف تعيين شده اي پيش نرويم نخواهيم توانست در اين مقطع سني در قاره آسيا صاحب اعتبار از دست رفته مان  باشيم.  به هر صورت يك بازي تلخ ديگر براي اميدهايمان باقي مانده  است، شايد هيچكدام از ما دوست نداشتيم اين بازي با اين  حالت برگزار مي شد يك ديدار تشريفاتي كه فقط يادآور زخمهاي كهنه است كه حتي پيروزي در آن هم به ما آرامش  نمي دهد به دنبال بارسلون و آتلانتا، المپيك سيدني هم  از دست رفت و اگر به همين منوال بگذرد بايد چهار سال  ديگر باز هم همين حكايات را تكرار كنيم و شايد بايد دعا كنيم تا سامارانش به داد فوتبال ما برسد و شرايط سني را از المپيك حذف و در آن صورت اميدهايمان زنده شود!  فردا در شيراز مناجاتي تجربه تازه اي را آغاز مي كند براي راهي تازه كه بعد از آن با تيم جوانان آغاز مي شود.  مناجاتي يكي از مربيان موفق ماست، مربي اي كه در دوره هاي مختلف در فوتبال ما توانايي هاي خود را بروز داده. مناجاتي و امثال او را نبايد رها كرد و تنها در تنگناها به سراغشان رفت.  مناجاتي، حجازي، پروين، پورحيدري و... سرمايه هايي هستند كه بايد روز به روز به اعتبار آنها افزود و آنها را در مقاطع كوتاه و بلند به كلاسهاي مربيگري پيشرفته فرستاد و در كنار تيم هاي بزرگ قرارداد، آنها حتما" استفاده  خواهند كرد و فوتبال ما هم مطمئنا" سود خواهد برد. 
