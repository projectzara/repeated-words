 گروه ورزشي: در حالي كه مسابقه هاي فوتبال جام آزادگان  مدتهاست پايان گرفته و با اعلام فدراسيون فوتبال  رقابتهاي فصل بعد با 14 تيم از اواخر مرداد ماه آغاز مي شود اما هنوز برگزاري بازيهاي دوره بعد در ابهام  قراردارد و تعداد تيمها و همچنين تيمهاي قطعي سقوط كرده  مشخص نيست.  در پايان رقابتهاي ليگ فصل قبل، چهار تيم پلي اكريل،  بانك ملي، شهرداري تبريز و ملوان به دسته دوم سقوط كردند اما بعد از مدتي مسئولان ملوان روي يك بازيكن ذوبآهن كه  در بازي اين تيم با چوكا به ميدان رفت اعتراض كردند كه  اگر اين اعتراض مورد قبول قرار گيرد(به عبارتي پذيرفته  شده است)تيم ملوان در دسته اول مي ماند و ذوبآهن سقوط خواهد كرد اما خبرهاي تازه تر حاكي از آن است كه براي  جلوگيري از متضررشدن هر دو تيم ذوبآهن و ملوان فدراسيون  فوتبال شايد تنها دو تيم انتهاي جدول(پلي اكريل و بانك  ملي)را دسته دومي محسوب كند و ملوان و شهرداري تبريز در دسته اول ماندني شوند و فصل بعد باز هم با(16)تيم  برگزار شود البته در اين ميان مدعيان جديدي هم پيدا نشده  است. دو تيم فجر خرم آباد و استقلال رشت مدعي هستند كه  اگر بازيهاي فصل بعد با 16 تيم برگزار شود تيمهاي ما بايد در دسته اول بازي كنند. خلاصه اگر ديديد بازيهاي  جام آزادگان فصل بعد با 18 تيم برگزار شده يا اينكه يك  دوره رقابت چهارجانبه ميان تيمهاي ملوان، شهرداري تبريز،  فجر خرم آباد و استقلال رشت براي انتخاب دو تيم جهت حضور در دسته اول برگزار شد زياد تعجب نكنيد. 
