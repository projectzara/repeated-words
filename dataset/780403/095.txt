 گروه ورزشي: رييس انجمن فوتبال وزارت فرهنگ و آموزش عالي  گفت: تيم فوتبال منتخب دانشجويان ايران با 18 بازيكن روز هفتم تيرماه جاري به منظور شركت در بازيهاي جهاني  دانشجويان راهي شهر پالما اسپانيا مي شود.  محمد دادكان افزود: باتوجه به اينكه تيم دانشجويان در سال هاي اخير حضوري فعال در بازيهاي جهاني دانشجويان  داشته و حتي مقام ششمي جهان را در بازيهاي جهاني كوبه  ژاپن كسب كرده، اين تيم از آسيا براي حضور در بازيهاي  پالما برگزيده شد.  حضور تيم ايران در ميان 16 تيم برگزيده جهان، نشان از آن دارد كه فدراسيون بازيهاي جهاني دانشجويان(فيزو) براي تيم فوتبال ايران احترام قائل است.  تيم ايران در روزهاي 11، 13و16 تيرماه به ترتيب با تيم هاي چك، نيجريه و اوكراين ديدار خواهد داشت. 
