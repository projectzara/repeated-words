 واحد رسانه هاي خارجي همشهري: يك كنوانسيون بين المللي  جديد برضد بدترين انواع كار كودكان احتمالا" به زودي  تدوين خواهدشد. اكنون نمايندگاني در ژنو گردآمده اند تا موضوع را به بحث بگذارند. سازمان دهندگان اين گردهمايي  مي گويند حدود 60 ميليون كودك 5 تا 11 ساله به كارهايي  مي پردازند كه خطرناك است يا جانشان را تهديد مي كند.  به گزارش تلويزيون بي. بي. سي، شرايط غيرقابل تحمل طريقه  زندگي ميليونها كودك در جهان است.  همه روزه، نوجوانان و كودكان بسياري در محل كار دچار قطع  عضو مي شوند يا مي ميرند. اما" صندوق كودكان سازمان ملل " (يونيسف)عقيده دارد بزرگترين گروه از 250 ميليون نفر كودكان كارگر در جهان، در خانه ها پنهان هستند. بسياري  از آنان از فرصت آموزش و زندگي اجتماعي محروم شده اند.  " لين لن "14 ساله از دست كارفرماي پيشين خود در فيلي پين  فرار كرد. اين دختر به طور مرتب كتك مي خورد و هيچ  دستمزدي دريافت نمي كرد. وي مجبور بود روزي 18 ساعت كار كند.  وي مي گويد: "كارفرما مرا مجبور مي كرد ساعت ها زانو بزنم و كار كنم. اگر اطاعت نمي كردم و استراحت مي نمودم  مجبورم مي كرد كپسول آتش نشاني را سردست بلند كرده و نگه دارم. "يونيسف ادعا مي كند كه بسياري از والدين،  فرزندانشان را براي كار در خانه هاي ديگران مي فروشند،  به اميد اينكه آنان زندگي بهتري داشته باشند. اما اميدهايي هم هست. داوطلبان امداد و خدمتكاران منازل سعي  مي كنند نظر كارفرمايان را برگردانند. يك مددكار مي گويد:  " اين بدان معناست كه ما مي توانيم خدماتي رابراي كودكان  خدمتكار بگيريم. آنان مي توانند آموزش ببينند و اجازه  داشته باشند از خانه خارج شوند. همچنين وقت تنفس داشته و تفريح كنند. و اين فرصت را داشته باشند كه همسالان خود را ببينند و از زندگي اجتماعي هم بهره مند شوند. " يك ميليون خدمتكار فيلي پيني از دولت خود خواسته اند كه  تغييراتي را به اجرا بگذارد. آنان از همگان مي خواهند كه  فرشتگان خاموش را فراموش نكنند. 
