   گروه علمي فرهنگي: اثر تاريخي خانه كبير مربوط به دوره  قاجار واقع در بافت قديم گرگان، با شماره 2274 در فهرست  آثار ملي ايران به ثبت رسيد.  به گزارش روابط عمومي سازمان ميراث فرهنگي كشور، با توجه  به تاريخ 1295 هجري قمري مندرج در كتيبه سطوح زيرين  سرشيرهاي بنا، اين خانه درزمان ناصرالدين شاه قاجار بنا شده است.  اين بنا داراي دو اتاق و دو سه دري و يك ارسي در هر يك  از طبقات است. در اين بنا از تزئينات چوبي ويژه در در و پنجره هاي ارسي، نرده ها، سرشيرها و... استفاده شده است.  ارسي هاي مشبك و موزون با شيشه هاي رنگين به كار رفته،  نرده هاي خراطي شده، تراسها و ستونهاي رفيع و سرشيرهاي  مطبق نمونه هايي از اين تزئينات چوبي ويژه است. خطوط نستعليق و زيباي نگارش شده بر سطوح زيرين سرشيرها كه دو متر پيش آمده اند، با مضامين آيات قرآني، اشعار و... از ديگر تزئينات اين بناست. فرم موزون و متقارن بنا از ديگر شواهد توجه سازندگان اين بنا به امر زيباسازي است.  قراردادن اتاق ارسي در ميانه و يكسان بودن قسمتهاي ديگر بنا در دو سوي آن، از جمله موارد توازن و تقارن در اين  بناست. 
