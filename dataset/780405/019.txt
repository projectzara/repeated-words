 گروه اقتصادي: شاخص كل قيمت سهام در هفته گذشته 43/5 واحد افزايش يافت و به 26/1721 واحد رسيد.  در اين هفته بيش از 5 هزار خريدار در 8 هزار و 98 معامله  بيش از 12 ميليون و 255 هزار سهام را به ارزش افزون بر 33 ميليارد و 900 ميليون ريال داد و ستد كردند. يك مقام  مسئول در سازمان بورس اوراق بهادار تهران گفت: هرگونه  كاهش شاخص كل قيمت سهام به معناي افت ارزش سهام نيست.  بهبود مهرنوش مدير روابط عمومي بورس تهران گفت: شاخص كل  قيمت سهام ارتباط مستقيم با قيمت هر سهم و تعداد سهام  معامله شده دارد در برخي موارد با كاهش روبه رو مي شود،  اما اين كاهش به معناي كاهش بازده نقدي سهام نيست.  وي اظهار داشت: باتوجه به مهلت قانوني زمان برگزاري  مجامع واحدهاي توليدي و صنعتي پذيرفته شده در بورس و نظر به تصميم هاي متخذه در اين مجامع كه به طور معمول منجر به تقسيم سود مي شود باعث تغييراتي در قيمت سهام شركت ها در تير ماه امسال مي شود.  وي گفت: بورس تهران در طراحي شاخص هاي ديگر از قبيل شاخص  قيمت و بازده نقدي اين مهم را منظور داشته و با محاسبه و اعلام آن، ارزش واقعي سهام را پس از برگزاري مجامع و تقسيم سود نشان داده است. وي از سهامداران خواست باتوجه  به فرصت پيش آمده در زمان برگزاري مجامع، ديدگاه ها و نظرات خود را به استماع مديران شركت ها برسانند. برگزاري  مجامع عادي در پايان سال مالي شركت ها براساس قانون  تجارت صورت مي گيرد. 
