   * در سال 77 نسبت به سال 75 حدود 19 درصد رشد داشته ايم  و اين نشانگر آهنگ پوياي صنعت است  * از حدود 10 هزار طرح در حال ساخت، حدود1300 طرح با بسيج امكانات و همت دوستان مي تواند در سال جاري به  بهره برداري برسد * علاوه بر عرضه در بورس، كارخانه هاي دولتي به صورت  قسطي نيز به بخش خصوصي فروخته خواهند شد * بانك صنايع كوچك ايجاد خواهد شد * قانون مالياتها درباره صنايع اصلاح مي شود * برخلاف تصور عمومي، در حال حاضر به جاي حمايت از صنايع  ماشين سازي داخلي در برابر صنايع خارجي به شكل عكس آن  عمل مي شود * 2750 كارخانه در 20 ماه گذشته راه اندازي شد اهميت صنعت و نقش آن به عنوان نيروي محرك توسعه اقتصادي  بركسي پوشيده نيست و در اين زمينه "صنعت "كشور ما شايسته  بررسي و ارزيابي هاي مستمر است. آنچه در پي مي آيد سخنان  مهندس غلامرضا شافعي وزير صنايع در همايش مديران صنايع  سراسر كشور است كه چندي پيش برگزار شد و حاوي نكات  درخورتوجهي درباره صنعت ايران و مسائل پيرامون آن و راه كارهاي اجرايي توسعه صنعتي كشور و نحوه هماهنگي و برنامه ريزي مديران صنعتي براي حل مشكلات و تنگناها است.  صنعت در سنوات گذشته(به جز سال قبل)سالانه در حدود سه تا چهار ميليارد دلار براي هزينه هاي جاري اش ارز نفتي مصرف كرده است كه آن هم به كالاهاي موردنياز جامعه  يا احيانا" صادرات تبديل شده است(اين رقم علاوه برحدود يك ميليارد دلاري است كه ازطريق صادرات اقلام غيرنفتي  بهره مندي شده است). البته با اين مقدار ارز، كالاهايي  به ارزش بالاتر از دوازده ميليارد دلار توليد شده است.  اينكه گاه و بيگاه افراد غيرمطلع آمارهايي را ذكر مي كنند و سپس نتيجه گيري مي كنند كه بخش صنعت جواب مناسبي نداده است، مطلب درستي ] نيست اخيرا" برادري گفته  بود: سيصد ميليارد دلار به صنعت ارز داده اند و درعوض  صنعت چه كرده است؟ درحالي كه درطول هشت سال دوران  سازندگي فقط 1/7 ميليارد دلار جهت سرمايه گذاري به صنعت  وابسته به وزارت صنايع اعم از بخش دولتي، عمومي و مردمي  ارز اختصاص يافته [است. بايد توجه داشت در مقابل اين ارز جاري سالانه، در حدود دوازده ميليارد دلار كالا در هر سال توليد شده و به جامعه تحويل شده است، كه اگر در داخل  و به وسيله صنعت داخلي توليد نمي شود بايداين محصولات را با 3 برابر هزينه ارزي از خارج وارد مي كرديم اما نكته  مهم تر آن است كه در سال گذشته ميزان ارزي كه بانك مركزي  به صنعت كشور تخصيص داد حدود 550 ميليون دلار بود و ملاحظه شد كه تقريبا" هيچ كالايي در بازار با كمبود مواجه نبود و بلكه برعكس در بعضي از موارد كالاي مازاد مصرف داشتيم. درنتيجه آن مقدار كه داراي كيفيت مطلوب بود و از بازاريابي هاي خوبي هم بهره مند بود، صادر شد. سال  گذشته بيش از يك ميليارد دلار صادرات صنعتي داشتيم و مقداري هم از كالاي مازاد برمصرف در دست توليدكنندگان  باقي ماند كه لازم است در سالجاري اصلاح كيفيت،  بازاريابي و بعضا" تعديل قيمت شود. پس نتيجه مهم آن است  كه عليرغم اختصاص ارز نفتي به ميزان كمتر از يك چهارم  سنوات گذشته به صنعت، در سال گذشته، كالا به قدر كافي در داخل موجود بود و خوشبختانه توليدكنندگان ما و تجاري كه  در امر صادرات كار مي كنند درحدود يك ميليارد دلار هم  صادرات كالاهاي صنعتي داشتند. البته در حاشيه تلاش و كارآفريني عمومي، بعضي از واحدهاي صنعتي دچار گرفتاريهاي  مالي و كمبود نقدينگي هم بوده اند كه اين موضوع اختصاص  به ايران يا هيچ كشور ديگر ندارد. بنگاههاي اقتصادي و واحدهاي صنعتي در دنيا به وجود مي آيند، مدتي كار مي كنند و بعداز مدتي تعدادي از آنها از گردونه رقابت  خارج مي شوند. اصول بقاي موجوديت هم روشن است: توليد كالاي با كيفيت مرغوب و قيمت تمام شده پايين تر و وفاي  به عهد به موقع... اگر واحدها توانستند در چنين  ميدان هاي رقابتي حضور داشته باشند ادامه حيات مي دهند،  خود را توسعه مي دهند، نوآوري مي كنند، ابتكارات به خرج  مي دهند و اگر هم نتوانستند، از گردونه رقابت خارج  مي شوند. شايد در جرايد خوانده ايد كه مثلا" در ژاپن  چندهزار واحد صنعتي ورشكست يا منحل شده اند، يا در آلمان  به عنوان يك كشور شاخص صنعتي مثلا" هفت هزار بنگاه  اقتصادي تعطيل شده است. اين، طبيعت كار بنگاههاي اقتصادي  است كه روزي ايجاد گردند و سپس وارد ميدان رقابت شوند و در رقابت نيز همه برنده نيستند، بعضي برنده مي شوند،  بعضي نيز بازنده. منتها بايد همه تلاش كنند كه خودشان را درحدنصاب مورد قبول جوامع و صنعت حفظ كنند.  ديگر افتخارات صنعت  در حال حاضر در سطح كشور حدود 44000 واحد صنعتي داريم كه  از وزارت صنايع جواز دارند(داراي پروانه بهره برداري يا گواهي فعاليت و كارت شناسايي و پروانه تاسيس)اين رقم در قبل از انقلاب اسلامي حدود 4000 واحد بوده است، يعني در طول بيست سال به يازده برابر تبديل شده است. شايد گفته  شود دنيا هم تغيير كرده است و سرعت تحولات افزايش يافته  است، اين مطلب صحيح است ; اما بايد توجه داشته باشيم در كشوري از ابتداي دوران صنعتي اش تا سال 1357، چهارهزار واحد صنعتي به وجود آمده اما در ظرف بيست سال، انقلابي  آمده و آن را به يازده برابر تبديل كرده است. آيا نبايد اين با افتخار نقل شود؟ قطعا" اين امر بايد با هدف دفاع  از انقلاب نقل بشود، اما متاسفانه گهگاه ديده مي شود حرفهايي مطرح مي شود كه اين جهت گيري را ندارند و بعضا"  درجهت عكس آن است. به نظر اينجانب حتي درآمد سرانه كشور ما به نسبت قبل از انقلاب افزايش پيدا كرده و اين موضوعي  است كه باور قلبي من است. به اطراف خود نگاه كنيم، در تهران، در استانهاي مختلف، در شهرستانها، آيا واقعا" وضع  معيشتي مردم، درآمد سرانه، اميد به زندگي، سطح سواد،  ميزان بهره مندي مردم از مواهب زندگي(اعم از آب، برق،  بهداشت، درمان، دانشگاهها و...)، ميزان توليد محصولات  پتروشيمي و توليد فولاد كشور بهبود نيافته است؟ زماني  ذوبآهني داشتيم كه 900 هزارتن بيشتر توليد نمي كرد،  الان چيزي حدود 6 ميليون تن فولاد داريم و اين محصول  عمدتا" در صنايع داخلي كشور مصرف مي شود، توليد سيمان در قبل از انقلاب حداكثر 2/6 ميليون تن بود، درحالي كه در سال گذشته حدود 20 ميليون تن سيمان توليد كرديم. كي اين  مقدار لوازم خانگي، راديو و تلويزيون و فرش ماشيني و كامپيوتر و... به دست مردم مي رسيد؟ شما به هر كالا و خدمتي نگاه بكنيد مي بينيد كه اصلا" قابل قياس با قبل از انقلاب نيست و عددها بسيار افتخارآميز است. لاجرم بايد جمع اينها هم، همين افتخار را به ما بدهد اگر عددهايي  كه بعضي دستگاهها ارائه مي كنند خلاف اين را نشان  مي دهند بايد ببينيم اشكال كجا هست؟ اين طور نمي شود كه  عموم اجزاي يك سيستمي، صعودي باشد ولي جمع آنها نزولي  باشد، اين ممكن نيست. بنابراين لازم است كه همه، اعم از دوستان صنعتگرمان و كسان ديگر در هر بخشي كه اطلاعات و آمار و ارقام ارائه مي كنند به اين نكته ظريف دقت بكنند كه انتقاد از خود عيب ندارد و همان گونه كه گفته شده است  " حاسبوا قبل ان تحاسبوا"(از خودتان حساب بكشيد، قبل از آنكه ديگران از شما حساب بكشند)ولي بايد واقعيتها را گفت و دچار افراط و تفريط نشد.  در سال گذشته 550 ميليون دلار ارز نفتي به وزارت صنايع  داده شده است و به موازات آن، صنعت از سال گذشته اتكاء خودش را به ارز نفت به تدريج كمتر نموده است. ابتدا شيب منحني تند بوده، از اين به بعد ممكن است قدري تغيير كند و حالا بايد در يك حدي خودش را ثابت نگهدارد. ملاحظه  بكنيد كه به جاي 3 تا 4 ميليارد دلار سهميه سالهاي قبل  550 ميليون دلار ارز نفتي گرفته ايم، يعني تقريبا" يك  هفتم نياز از ارز نفت گرفته شده و حدود 5/1 ميليارد دلار هم ارز صادرات غيرنفتي از بازار گرفته شده است. بنابراين  بايد توجه داشته باشيم ورودي سيستم خيلي كاهش پيدا كرده  ولي خروجي اش نه تنها كاهش پيدا نكرده، بلكه افزايش هم  پيدا كرده است بدين ترتيب كه در سال گذشته شاهد رشد توليد بيش از 9 درصد نسبت به سال 76 در 110 قلم كالاي  صنعتي بوديم و اين درحالي است كه در سال 76 هم نسبت به  سال 75 به موجب آمارهاي بانك مركزي 2/8 درصد رشد داشتيم،  ضمن آنكه از حيث ميزان توليدات صنعتي، سال 75 جزو بهترين  سالهاي بعداز انقلاب بوده است بنابراين در سال 77 نسبت  به سال 75 حدود 19 درصد رشد داشته ايم و اين نشانگر آهنگ  پوياي صنعت است. همين جا لازم است متذكر گردم گرايشي  وجود داشت - اين گرايش در دستگاههاي ديگر نيز وجود دارد-  كه سعي مي كرد مردم را وادار نمايد براي تامين ارز واريزنامه اي به وزارت صنايع بيايند و سهميه بندي را حاكم كند، اما ما به هيچ وجه زير بار نرفتيم و اين كار را به مصلحت صنعت و كشور نمي دانيم. خوشبختانه اخيرا"  نيز بانك مركزي بر آن شده است كه بورس را به واقع متكي  به خود بورس بكند و مردم بتوانند با مراجعه به آن، ارز مورد نياز خود را تامين كنند. اين كار باعث مي شود كه  اين نوبتهاي 90 روزه و 100 روزه و 120 روزه از بين برود و هزينه تمام شده كالا بي جهت افزايش نيابد.  مناسب است در اينجا به چند شاخص ديگر از عملكرد بخش صنعت  اشاره بكنم، پروانه هاي بهره برداري صادر شده در سال 77 برابر 2651 فقره و ميزان حجم سرمايه اي كه ازطريق اين  واحدها فعال شد 637 ميليارد تومان بود. اين مبلغ نسبت به  سال قبل از حيث سرمايه گذاري 9 درصد رشد را نشان مي دهد.  ضمن آنكه بايد توجه داشت كه در سال 76 از آنجا كه سال  پايان دوره دولت قبلي و ورود به دوره جديد بود، تلاش  زيادي شد تا تعداد زيادي از واحدهاي صنعتي كه درطول هشت  سال سرمايه گذاري شده بودند، به هرصورت افتتاح شوند و از اين طريق توانستيم چيزي حدود 54349 فرصت شغلي ايجاد كنيم.  وضعيت طرحهاي صنعتي  براساس آخرين گزارش ارائه شده، چيزي حدود 1300 طرح صنعتي  با پيشرفت فيزيكي بالاي 80درصد وجود دارند و اين نتيجه  بسيار باارزشي است زيرا نشان مي دهد از حدود 10 هزار طرح در حال ساخت، حدود 1300 طرح با بسيج امكانات و همت  دوستان مي تواند در سال جاري به بهره برداري برسد و افتتاح شود. اين راه اندازي ها در افزايش توليد ملي بخش  صنعت تاثير جدي دارد. زيرا يكي از دلايل رشد 9درصد براي  110 قلم كالا، راه اندازي طرحهايي است كه در سالهاي 76 و 77 داشته ايم. حدود 2750 طرح در ظرف بيست ماهه گذشته  راه اندازي شده است، 7 كارخانه سيمان بزرگ و بعضا" متوسط افتتاح شده كه با ظرفيت هاي خوبي ساخته شده و ارزبري  جاري كمي هم دارند. بنابراين ترديدي نيست چنانچه اين  1300 واحد كوچك و بزرگ صنعتي راه اندازي شوند مقدار قابل  ملاحظه اي در توليد ملي بخش صنعت تاثير مي گذارند و تصور مي كنم حدود 2 تا 3 درصد توليد بخش صنعت را مي توانند رشد دهند. در ميان اين 1300 طرح تنها 50 طرح ارزبري با حدود 557 ميليون دلار داشته اند كه درصورت بهره برداري،  وارد چرخه توليد و بعضا" ارزآوري خواهندشد. بنابراين از همه دوستان صنعتگر در استانها، مديران كل و كارشناسان  انتظار مي رود كه با مسئولين و سرمايه گذاران اين طرحها ارتباط صميمانه و نزديكي داشته باشند و ازطريق بازديد و همكاري مستمر، پيشرفت طرحهاي صنعتي درحال ساخت وساز را كاملا" نظارت كنند. ترديدي نيست كه رفع همه مشكلات طرحها از يك دستگاه برنمي آيد، ولي مي شود همفكري كرد. ازطريق  راه اندازي اين 1300 واحد درحال تكميل پيش بيني مي شود كه حدود 12 هزار فرصت شغلي ايجاد بشود. بنابراين خلاصه  كلام در اين قسمت از صحبت، اينست كه حتما" با مسئولين  استانها و نمايندگان محترم مردم جهت راه اندازي اين  طرحها همفكري و همكاري داشته باشيد و ضمن انتقال مشكلات  و تشريح موقعيت ها و جلب همكاري مسئولين و نمايندگان  توجه داشته باشيد" صنعت "را به صورت واقعي ترسيم كنيد به عنوان مثال اگر 2500 واحد فعال داريم و 10 واحد غيرفعال، اين وضع را خيلي روشن بايد گفت بگوييد،  نه اينكه كسي بگويد كشور ازدست رفته و 10 واحد ازكار افتاد، بايد گفت كشور فعال است 2490 واحد فعال دارد، ده  تا از اينها نيز مشكل دارند، مشكلاتشان اين موارد است  بايد رفعش بكنيم، راه رفعش هم به نظر چنين مي رسد،  بياييد همفكري كنيم و چاره جويي كنيم.  اجراي تبصره 35 نكته ديگر كه براي اطلاع دوستان لازم است عرض شود; نحوه  اجراي تبصره 35(واگذاري كارخانجات دولتي)است. در سال  77 بعداز مدتي ركود در جريان واگذاري سهام بنگاههاي  اقتصادي به مردم، مجلس تبصره اي را در قانون بودجه قرار داد كه در آن نوع فروش و نحوه فروش به دو طريق تعريف شد،  1- ازطريق بورس و 2- ازطريق مزايده و در امر واگذاري نيز باب مذاكره را بست. پس از تهيه و تنظيم و تصويب آيين نامه هاي اجرايي در چهارماه آخر سال بود كه امكان  عرضه سهام ازطريق بورس مقدور شد، من از ساير دستگاهها خبر ندارم كه چيزي را واگذار كردند يا نه، ولي در ظرف  مدت چهارماه براي عرضه سهام در بورس و كمتر از يك ماه  براي فروش ازطريق مزايده، در بخش صنعت تحت پوشش وزارت  صنايع قريب به 56 ميليارد تومان از سهام كارخانجات  سازمان گسترش و نوسازي صنايع ايران و سازمان صنايع ملي  ايران واگذار شد كه عموما" هم در بورس معامله شد، البته  فعاليت مزايده اي انجام نشد چون اصلا" نبود- زيرا ظاهرا"  در 13 اسفندماه سال گذشته واگذاري سهام در مزايده امكان  اجرائي پيدا كرد- براي سال 78 اين قانون و آئين نامه  اجرائي آن با تغييرات مختصري تصويب شد.  دو تغيير مهم در آئين نامه پيش بيني شده است: اولين  تغييري كه در آيين نامه جديد داده شده است اين است كه  دبيرخانه اين تبصره كه تا چندي پيش در سازمان برنامه و بودجه بود به سازمان گسترش مالي مالكيت هاي واحدهاي  توليدي و صنعتي وابسته به وزارت امور اقتصادي و دارائي  انتقال يافت. دليل عمده اين كار نيز اين بود كه اصلا"  اين سازمان ازقبل از انقلاب براي امر واگذاري سهام  كارخانجات بخش خصوصي و دولتي به عموم مردم ايجاد شده بود و جهت گيري آن نيز گسترش مالكيت بود و وظيفه اش اين بود كه واحدهاي خصوصي پذيرفته شده در بورس را تا 49 درصد و واحدهاي دولتي را نيز تا 99 درصد به مردم واگذار بكند.  اگرچه هنوز اين سازمان مقدار زيادي سهام دراختيار دارد كه به مردم واگذار نكرده است و اين يكي از اشكالاتي است  كه بايد مرتفع شود ولي چون چنين سابقه اي وجود داشت و از آنجايي كه دو دستگاه در اين تبصره مورد تاكيد قرار گرفته  بودند، سازمان برنامه و بودجه و وزارت اقتصادي و دارايي،  لذا مسئوليت دبيرخانه اينكار به سازمان گسترش مالكيت ها وابسته به وزارت امور اقتصادي و دارائي محول شد. البته  در خود تبصره چيزي به عنوان دبيرخانه تعريف نشده است  بلكه كميته اي وجود دارد كه رياست اين كميته با رئيس  جمهور است و برخي دستگاهها آنجا عضو هستند و دستگاههاي  اجرايي برحسب مورد راي دارند ولي روشن بود كه يك چنين  كميته اي بايد دبيرخانه اي داشته باشد تا پيشنهادها و مطالب را هماهنگ كند و به جلسه ارائه دهد. يك تغيير هم  در خود قانون ديده مي شود و آن اينست كه سال قبل، فروش  قسطي مقدور نبود، اما امسال فروش به شكل اقساط را نيز دولت اضافه كرده است مغايرتي هم با قانون ندارد. زيرا اگرچه روشن است كه در بورس فروش قسطي نداريم، هركس  مي رود آنجا پولي مي دهد و سهمي مي خرد، ولي در مزايده  مي شود كه به شكل اقساط هم فروخت.  پايگاه اطلاعات صنعتي ايران  از جمله كارهاي سال گذشته آن بود كه به همت معاونت توسعه  صنعتي، امكان ارتباط با سايت وزارت صنايع براي همه  صنعتگران كشور كه بخواهند با تلفن از اين خدمات استفاده  بكنند فراهم شد. حالا هر كسي كه علاقمند باشد مي تواند به كمك RAS سيستم مستقيما" و از شهرستان خود به پايگاه  اطلاعات صنعتي كشور و در مرحله بعدي به اينترنت متصل شود.  براي كسب توفيق بيشتر در اين كار و در ارائه خدمات و بهره گيري از آنها، نياز به آموزش و تلاش بيشتر داريم.  براي مردمي كه مي خواهند استفاده بكنند بايد توانايي  استفاده از اين سيستم بوجود بيايد و خدماتي هم كه از طريق اين شبكه به مردم داده مي شود مناسب و بهينه باشد.  اطلاعاتي كه به درد مردم مي خورد، اعم از فني و اقتصادي،  به راحتي در اختيار مردم قرار گيرد. لذا از مردم و صنعتگران خواهش مي كنم كه از اين شبكه و از اين اطلاعات  استفاده كنند، وقتي مي خواهند سرمايه گذاري كنند به اين  شبكه و به اين اطلاعات مراجعه كنند كه كاملا" رايگان و در اختيارشان است. بعد از مراجعه به اين شبكه و استفاده  از اين اطلاعات تصميم بگيرند كه در رشته موردنظر،  سرمايه گذاري بكنند يا سرمايه خود را در رشته ديگري كه  مورد توصيه وزارت صنايع است بكار گيرند.  برنامه سوم توسعه  اما در ارتباط با" برنامه سوم توسعه "، همانگونه كه  مي دانيد رهنمودهاي اصلي در دولت تصويب شد و خدمت مقام  معظم رهبري ارائه شد و از طريق ايشان هم به مجمع تشخيص  مصلحت ارجاع گرديد و سرانجام توسط معظم له به دولت ابلاغ  گرديد. اين رهنمودها در حال حاضر در شوراهاي برنامه ريزي  بخشي در حال پيگيري است تا به سياست هاي عملياتي و اجرايي منجر شود. شوراي صنعت و معدن و بازرگاني در وزارت  صنايع تشكيل مي شود، دوستان مختلفي اعم از بخش مردمي و دولت در آنجا حضور دارند. گرايش اصلي برنامه سوم آن است  كه در حقيقت تاكنون تكيه اصلي توسعه صنعتي كشور بر سياست  " جايگزيني واردات "قرار داشته است، ولي موقعيت فعلي  كشورمان به گونه اي است كه مي توان روي سياست استراتژيك  توسعه صنعتي مبتني بر" توسعه صادرات "تاكيد كرد.  سيستم بانكي مورد نياز صنعت  از ديگر مواردي كه در نظر است در برنامه سوم لحاظ گردد،  تاسيس بانك تخصصي است. پيشنهاد براين است كه بانك صنعت و معدن به دو قسمت تقسيم بشود، يك قسمت بانك توسعه اي و قسمت ديگر هم بانك صنايع كوچك. اخيرا" كليات اين امر در مجمع بانك صنعت و معدن تصويب و مقرر شد كه مصوبه مجمع  بانك صنعت و معدن در پيشنهاد شوراي صنعت و معدن و بازرگاني به دولت بيايد. حالا بايد ديد كه در دولت و مجلس انشاءالله با مطلب چگونه برخورد خواهد شد. فعلا"  پيشنهاد شورا و مجمع بانك صنعت و معدن به اين كيفيت است.  در عين حالي كه بايد بانك صنعت و معدن واحدهاي موجودش را هم واگذار كند. البته بانك صنعت و معدن در چارچوب تبصره  35 نيست ولي مي بايستي واحدهاي خود را واگذار كند و بانك  مزبور با اصلاح اساسنامه از اين وضعيت بنگاه داري خارج  شده و واقعا" به بانك تبديل شود.  بانك صنايع كوچك مي تواند با مشاركت بانكها و مردم و دستگاههاي بيمه، سرمايه گذاري بشود. اهميت موضوع در آن  است كه بيش از 96 درصد از بنگاههاي اقتصادي - از نظر تعداد- واحدهاي كوچك هستند و مناسب است يك سيستم بانكي  در كشور اختصاصا" براي اين واحدها كار كند. زيرا در رقابت بين واحدهاي كوچك و بزرگ براي دريافت امتيازات و تسهيلات، معمولا" واحدهاي بزرگ برنده هستند و چيزي براي  واحدهاي كوچك باقي نمي ماند(در حال حاضر بخش عمده اي از تسهيلات بانكي به طرحهاي بزرگي مثل مترو، طرحهاي هفتگانه  نيشكر، فولاد و پتروشيمي تعلق مي گيرد).  درباره بانك توسعه اي هم پيشنهاد مهمي كه مطرح است آن  است كه به جاي اينكه دولت از خزانه مستقيم پول بدهد و هر دستگاه را به خزانه بدهكار اعلام كند، و در حقيقت فقط اجراي تبصره 32 و 33 برنامه را در نظر بگيرد و در نتيجه  دستگاهها هم يا مبالغ دريافتي را بازپس ندهند يا اگر دادند بعد از 10 يا 20 سال به نرخ روز اول بدهند كه در اين صورت نيز ارزش پول از بين رفته است. به جاي اين  كارها اين منابع را از طريق بانك توسعه اي به دستگاههاي  دولتي وام بدهند زيرا وقتي رابطه بين وام گيرنده و وام  دهنده به شكل بانكي شد كار خيلي شفاف تر انجام مي شود واجراي تعهدها هم عملي تر و معتبرتر خواهد بود. علاوه  برآن، ممكن است دولت بخواهد بعضي كارها را از طريق بانكي  سرمايه گذاري كند و نخواهد خودش مستقيما" سرمايه گذاري  كند. مردم هم، از طريق بانك توسعه، يا تسهيلات مي گيرند و سرمايه گذاري مي كنند و يا از طريق بانك در اجراي برخي  طرحها مشاركت مي كنند. از نكاتي كه احتمال دارد در سال  78 اتفاق بيفتد حركت سياست هاي انقباضي پولي به سمت  سياست هاي قدري منبسط تر است پيشنهاداتي است مبني بر آن  كه سپرده هاي قانوني بانك ها نزد بانك مركزي نسبت به  آنچه هست كاهش پيدا كند و اين عقيده وجود دارد كه بانكها قادر خواهند بود- در صورت تصويب- سهم بيشتري از سپرده ها را كه مي پذيرند به صورت تسهيلات به مردم دهند تا در جامعه رونق كار و علاقه به كار ايجاد شود.  سياست هاي حمايتي  مطلب مهم ديگري اصلاح قانون مالياتها است. از رهنمودهايي  كه در برنامه سوم مطرح شده اصلاح قانون مالياتها است كه  در وزارت امور اقتصادي و دارايي در حال بررسي است و بزودي در دولت مطرح خواهد شد. بحث مهم ديگري كه به صنعت  ارتباط پيدا مي كند حذف موانع غير تعرفه اي و مواردي از قبيل مهر عدم ساخت است. در شكل جديد حمايت، بايد به شكل  تعرفه اي عمل كنيم و نه به شكل دستوري. اين سياست برخي  صنايع مثل خودروسازي، صنايع نساجي و لوازم خانگي برقي ما را تحت فشار قرار مي دهد ولي ما مدعي هستيم در حال حاضر برخلاف تصور عمومي، از صنعت ماشين سازي خارجي در مقابل  صنعت داخلي حمايت مي شود، در حالي كه بايد برعكس باشد.  ارز ارزان قيمت به ماشين سازي هاي داخلي اختصاص نمي يابد در حالي كه براي واردات ماشين آلات و تجهيزات طرحهاي  دولتي تخصيص مي يابد! درباب حمايت هاي تعرفه اي نيز در واقع با تعرفه هاي موجود، حمايت چنداني صورت نمي گيرد.  زيرا در صنعتي كه تعرفه 15 درصد يا 20 درصد اعمال مي شود در حقيقت حمايت واقعي 3 تا 4 درصد است، چون بناي محاسبه  آن دلاري 175 تومان است، بنابراين نسبت به هشتصد تومان  ارز واريز نامه اي كه صنعتگر داخلي - آنهم با زحمات بسيار تهيه مي كند- در واقع تعرفه ها حدود 3 الي 4 درصد بيشتر نيستند و لذا مي گوئيم در حال حاضر از صنعت داخلي واقعا"  حمايت تعرفه اي نمي شود. در مورد واردات ماشين آلات كه  اصلا" ازتعرفه ها معافند و چيزي از آنها گرفته نمي شود،  بنابراين صنعت ماشين سازي داخلي نيز واقعا" در رقابت  ناعادلانه اي قرار دارد تا از مجريان طرحهاي دولتي كار بگيرد. هر چند بحمدالله در حال حاضر واحدهاي بزرگ  ماشين سازي كار به قدر كافي دارند ولي ظرفيتهايي در كارخانه ها و هم در بنگاههاي كوچك ماشين سازي وجود دارد كه شايسته توجه و سازماندهي است.  سياست هاي سال 78 و اما درباب سياست هاي سال جاري بايد متذكر شوم سياست  صدور مجوزها مثل سال گذشته ادامه خواهد داشت يعني چنانچه  افرادي مراجعه كنند و درخواست احداث واحدي صنعتي را مطرح  كنند، حتما" دوستان بايد به آنها اطلاع رساني و راهنمايي  كنند. در دفعات پيش نيز در سمينارها و گردهمايي ها گفتيم  كه بايد در هر اداره كل محلي باشد كه مردم بتوانند به راحتي به آن مراجعه كنند وازكارشناسان و مسئولان  رهنمود و مشورت بگيرند. البته فقط بايد اطلاعات بدهيد ولي چيزي را به مردم تحميل نكنيد. حتما" اين مبادله  اطلاعات فني، اقتصادي و مبادله كلامي بين طرفين وجود داشته باشد، اين كار مي تواند از طريق كامپيوتر و يا شبكه ها نيز صورت پذيرد. اگر در اين تبادل نظر،  سرمايه گذاري در رشته اي را به مصلحت نمي دانيد، با دليل  و منطق به آنها بگوييد. در عين حال آن جاهايي كه شروع به  سرمايه گذاري كرده اند بايد ضمن دادن مشورت، انجام كار رابعهده خود مردم بگذاريد، ما فقط مي گوييم از اين رشته  از صنايع حمايت نمي كنيم و در اين رشته ها بدليل نياز كشور حمايت مي كنيم، از طرحهاي صادراتي بايد حمايت ويژه  داشته باشيم. از اين 1300 طرح پيشرفت فيزيكي بيش از80 درصد بايد حمايت داشته باشيم. اگر طرحهايي با مشاركت  خارجيان مي خواهد در كشور انجام گيرد- به شكل بيع متقابل  و يا به شكل مشاركت - از آنها استقبال مي كنيم و ملاك ما هم" قانون جلب سرمايه هاي خارجي "است، به نظر من قانون  موجود، قانون خوبي است و محدوديتي براي آنكه بالاي 50 درصد هم شريك خارجي بيايد سرمايه گذاري بكند، ندارد. كما اينكه در سنوات اخير نمونه هايي از اينگونه مشاركت ها در دولت تصويب شده و مورد ايراد مجلس نيز قرار نگرفته است.  از جمله سياست هايي كه دولت دراجراي اين قانون اعمال  مي كند اين است كه ازمحل توليد محصولاتي كه سرمايه گذار در كشور توليد خواهد كرد و از محل صدور آن محصولات  بتواند سود خود را از كشور خارج كند و مواد اوليه را بتواند از محل صادرات محصولات تامين بكند. چنين شرطي را دولت درمورد همه سرمايه گذاريهايي كه از دولت اجازه  مي گيرند، اعمال مي كند.  ازديگر نكات، چشم انداز ارز جاري و عمراني وزارتخانه  براي سال 78 است براي توليد كالاهاي اساسي 602 ميليون  دلار در نظر گرفته شده كه قريب به 100 ميليون دلار آن با نرخ واريزنامه اي و براي توليد لاستيك است كه جزو كالاهاي اساسي نيست ولي در خدمت كالاهاي اساسي است.  باقيمانده اين ارز(502 ميليون دلار)ارز 175 توماني  خواهد بود و براي كالاهايي مثل روغن نباتي، پودر رختشويي،  قندوشكر و كالاهاي اساسي كه دولت آنها را به دقت كنترل  مي كند و بر نحوه توزيع آن نيز نظارت دارد و تلاش مي كند با قيمت هاي يارانه اي اقلام اساسي مورد نياز مردم را تامين كند.  براي گشايش اعتبار در مورد لاستيك مقرر شده است كه با 40 درصد كل ريال آن گشايش اعتبار انجام شود، اين در صورتي  است كه ارز از بانك مركزي خريداري شود، اگر هم ارز توليدي از مردم خريداري گردد در اين صورت به طرفين مربوط مي شود. ساير كالاها به دو دسته تقسيم شده اند يك دسته  فقط ارز واريزنامه اي به آنها داده خواهد شد، هر چند نظر ستاد اقتصادي دولت هنوز ابلاغ نشده است ولي نظر براين  است كه اين دسته از كالاها بوسيله دولت قيمت گذاري نشوند،  اما در چارچوب سياست هاي سازمان حمايت از توليدكنندگان  و مصرف كنندگان، خود عرضه كنندگان كالاها و خدمات  قيمت گذاري كنند و بر عملكرد آنان نظارت شود. دسته ديگر كالاهايي خواهند بود كه دولت به آنها هيچ نوع ارزي اعم  از ارز واريزنامه اي و يا 175 توماني يا 300 توماني  نمي دهد، يا اصلا" ارز نمي خواهند يا با ارز با منشا خارجي توليد خواهد شد درباره اين نوع كالاها يكبار در ستاد اقتصادي بحث و تصميم گيري شده است ولي هنوز محل  مناقشه است. براي اين قبيل ازكالاها فرض براين است كه  فقط بازار، تنظيم كننده قيمت ها باشد و از قيمت گذاري و كنترل معاف باشند. اما موضوع مهم ديگر، مفاد بند 10 تبصره  29 قانون بودجه سال 78 است كه مجلس با تلاش و همت  كميسيون صنايع آنرا به انجام رساند و اجازه داد كه  واردات ماشين آلات و قطعات يدكي كارخانجات توليدي خصوصي  اعم از صنعتي، كشاورزي و غيره با تشخيص وزارت صنايع و با ارز منشا خارجي مجاز باشد. در دولت فعلا" بنابراين شده  است كه اگر كساني ارز منشا خارجي دارند به برخي از بانكها كه بانك مركزي معرفي مي كند مراجعه كنند و از آن  طريق كالاهاي مورد نظرشان را به كشور وارد كنند. لذا قرار شد براي اين منظور چند شعبه بانك را معرفي كنند كه  هنوز انجام نشده است.  در مورد ارز واريزنامه اي تذكر يك نكته ضروري است كه  اساسا" بين بخش دولتي و بخش خصوصي در اين زمينه تبعيض  است، بخش خصوصي مجاز است كه مراجعه كند و ارز واريزنامه اي را از بورس تهيه كند، اما واحدهاي بزرگ  دولتي و عمومي كه ارز زيادي را طلب مي كنند مجاز نيستند كه به بورس مراجعه و ارز مورد نيازشان را به نرخ  واريزنامه اي تهيه كنند. اين تبعيضي است كه دست واحدهاي  دولتي را مي بندد. يعني همان امتياز- كه البته امتيازي  هم نيست - براي بقيه وجود دارد، از آنها سلب شده است.  البته در مذاكراتي كه سال قبل و امسال با بانك مركزي  داشته ايم پذيرفته اند كه زير سقف 4 ميليون دلار را در طول سال و در مقادير كم(100 يا 50 هزار دلار)و براساس  فهرستي كه معاونت اقتصادي و امور بين الملل وزارت صنايع  به بانك مركزي اعلام مي كند، واحد صنعتي بتواند ارز از بورس تهيه كند، و مقادير بالاتر از سقف را بايد از خود بانك مركزي خريداري كند در مورد ارز طرحها فعلا"  امكانات زير وجود دارد1- سرمايه گذاري با استفاده از ارز واريزنامه اي و يا منشا خارجي 20- ارز فاينانس كه  هنوز سهميه وزارت صنايع اعلام نشده است 30- بيع متقابل.  4- مشاركت ] خارجي فعلا" ارز به نرخ ارزان جهت  سرمايه گذاري تعيين و ابلاغ نشده [است.  امسال هشت ميليارد تومان براي طرح ميكروالكترونيك و توسعه صنعت الكترونيك در بودجه پيش بيني شده است، محل  كسب اين هشت ميليارد تومان از عوارضي خواهد بود كه بر واردات و همينطور توليد اقلام الكترونيكي و قطعات  الكترونيكي اعمال خواهد شد. اميدوار هستم كه از اين طريق  در دوران جديد بتوانيم تحولي را در صنعت الكترونيك و خصوصا" ميكروالكترونيك ايجاد كنيم كه از ضروريات است. از سياست هاي اصلي وزارت صنايع اين است كه به سمت  تكنولوژيها و فن آوريهاي نوين برويم و بدين لحاظ مقرر شده است در بخش دولتي علاوه بر ماموريتهايي كه در حال  حاضر سازمان گسترش بعهده دارد حركت به سمت فن آوريهاي  نوين هم به سازمان گسترش واگذار بشود. اين امر در قانون  برنامه سوم پيشنهاد خواهد شد و هم اكنون نيز در شوراي  برنامه ريزي بخش صنعت و معدن و بازرگاني پيگيري مي شود.  در پايان لازم است به نكته اي اشاره نمايم و آن تاكيد بر انجمن هاي تخصصي صنايع است كه به تصويب شوراي عالي اداري  رسيده و از مقولات جامعه مدني به شمار مي رود، و وزارت  صنايع به عنوان اولين وزارتخانه موظف گرديده نسبت به  تشكيل انجمن هاي تخصصي و سپس "خانه هاي صنعت "اقدام  نمايد. براين اساس آئين نامه اي نيز تهيه شده و درحال  رسيدگي در كميسيون صنعت و امور زيربنايي دولت است تا پس  از تصويب به اجرا درآيد.  نگاه لزوم تلاش همگاني براي كاهش وابستگي  اقتصادي به نفت  ميزان توليد نفت 11 كشور عضو اوپك در ماه مه به حدود 26 ميليون بشكه در روز رسيد كه اين ميزان قريب 450 هزار بشكه در روز كمتر از ماه آوريل، نخستين ماه اجراي توافق  كاهش توليد اوپك، بود منابع نفتي ميزان رعايت سهميه هاي  توليد را از سوي اعضاي اوپك در اين ماه بين 87 تا 90 درصد برآورد كردند كه اين رقم افزايش محسوسي نسبت به ماه  پيش(85 درصد)نشان مي دهد. پايبندي قابل توجه اعضاي  اصلي اوپك از جمله عربستان به تعهد كاهش توليد(كه حداقل  150 هزار بشكه در روز از توليد خود را كاست و تا حدي به  سهميه مورد توافق - 438/7 ميليون بشكه در روز- نزديك شد) سهم عمده اي را در كاهش توليد اوپك داشت. پايبندي اعضاي  اوپك به موافقتنامه كاهش توليد موجب شد تا قيمت نفت در بازار جهاني به ميزان محسوسي بهبود يابد. و قيمت سبد نفتي اوپك از بشكه اي 27/12 دلار در ماه مارس به بشكه اي  15 دلار در ماه آوريل و بشكه اي 43/15 دلار در ماه مه  افزايش يايد. اين در حالي است كه پيش از اجراي توافق  اخير كاهش توليد، در سه ماهه نخست سال ميلادي جاري بهاي  سبد نفتي اوپك بشكه اي 08/11 دلار و در سه ماهه چهارم  سال ميلادي گذشته بشكه اي 99/10 دلار بود.  با اجراي موافقتنامه مزبور، خشنودي بيش از حد وزراي نفت  اوپك از افزايش قابل توجه قيمت نفت در اظهارات رسمي آنان  نمايانگر شد و هر يك از آنان به تمجيد از اين توافق  پرداختند. فراموش نكنيم كه سال گذشته نيز توافقي در جهت  كاهش توليد از ابتداي ماه ژوئيه از سوي توليدكنندگان نفت  عضو و غيرعضو اوپك صورت گرفت. اما با توجه به عدم  پشتيباني سياسي توليدكنندگان اصلي و عمده نتايج خوب و قابل قبولي بدست نيامد. اما اين بار اراده سياسي  بزرگترين توليدكننده نفت جهان(عربستان)و آمادگي قابل  توجه ونزوئلا براي همكاري، در پس اين توافق قرار داد و اين امر موجب مي شود تا با فضاي سياسي پيش آمده بتوان در سايه همكاري و تفاهم از تاثير عوامل نامطلوب سياسي بر بازار كاست.  از سوي ديگر بيش از اندازه نيز نبايد خوش بين بود كه  بتوان هميشه قيمتهاي مطلوبي را در بازار تجربه كرد.  در بازار جهاني نفت عوامل مختلفي تاثيرگذارند هر چند اكنون سطح تقاضاي جهاني نفت در آينده اي كوتاه مدت از سوي بسياري منابع مورد بازنگري قرار گرفته و بهبود يافته  است و پيش بيني ميزان رعايت سهميه هاي توليد از سوي  اعضاي اوپك نيز بهبود يافته و حتي اداره اطلاعات انرژي  آمريكا(EIA)ميزان تعهد اعضاي اوپك را به توافق اخير تا پايان سال جاري ميلادي در سطح متوسط 75 درصد برآورد مي كند كه رقم خوب و قابل قبولي است، اما با اينحال هنوز قيمت هاي نفت با قيمت هاي موردنظر اوپك(بشكه اي 18 دلار) تفاوت قابل ملاحظه اي دارد. اكنون بانك سرمايه گذاري  آمريكا- سوئيس قيمت نفت خام برنت را در سال جاري در سطح  بشكه اي 95/14 دلار و در سال آتي در سطح بشكه اي 25/16 دلار برآورد مي كند كه اين رقم از برآوردهاي قبلي 50 و 25 سنت بيشتر است.  با اين حال حتي با پشتوانه سياسي قوي نمي توان كاركرد بنيان هاي بازار(عرضه و تقاضا)را از نظر دور داشت.  گزارشها حاكي از تلاش برخي كشورها براي افزايش ظرفيت  توليد در سال جاري است، به طوريكه تنها عراق در نظر دارد بيش از 850 هزار بشكه در روز بر توان توليد خود بيفزايد و در آينده ظرفيت توليد خود را به 8 ميليون بشكه در روز برساند. كشور قطر نيز در سال جاري در تلاش است تا ظرفيت  توليد خود را 100 هزار بشكه در روز افزايش دهد. وجود ظرفيت مازاد توليد عربستان و ونزوئلا نيز عامل مهم ديگري  است كه زنگ خطري براي آينده بازار است.  سال گذشته كاهش شديد قيمت نفت موجب شد تا برنامه هاي  افزايش ظرفيت توليد براي مدتي به فراموشي سپرده شود.  براساس EIA برآورد در سال گذشته درآمد اوپك از صدور نفت  كمتر از يكصد ميليارد دلار بود كه اين رقم كمترين ميزان  درآمد اين سازمان از سال 1972 تاكنون بوده است. اوپك در شرايطي اين درآمد را تجربه كرد كه 18 سال پيش از آن يعني  سال 1980 درآمد اين سازمان به 439 ميليارد دلار رسيده  بود و جالب است بدانيم در سال گذشته از بابت كاهش  قيمتهاي نفت هزينه واردات نفت كشورهاي عمده مصرف كننده  كاهش محسوسي يافت بطوريكه تنها ايالات متحده آمريكا از اين كاهش قيمتها حدود 25 ميليارد دلار سود برد. كاهش  قابل توجه قيمتهاي نقت در سال گذشته موجب شد دست اندركاران صنعت نفت دريابند براي كاهش قيمتهاي جهاني  نفت نيز حد و مرزي وجود دارد و در سطحي از قيمتها،  سرمايه گذاري براي افزايش ظرفيت و در سطحي ديگر سرمايه گذاري براي حفظ توليد نيز متوقف خواهد شد. و لذا بازار دريافت قيمتهاي پايين نفت همچون قيمتهاي بالاي نفت  شكننده و غيرقابل دوامند. اكنون با توجه به تجربه تلخ سال  گذشته، صاحب نظران اقتصادي قيمت قابل قبول نفت را براي  سرمايه گذاري و رشد اقتصاد جهاني در سطح بشكه اي 14 تا 15 دلار براي نفت خام برنت مي دانند كه اين رقم حداقل  براي اقتصاد كشورهايي نظير كشور ما رقم مطلوبي به نظر نمي رسد چرا كه با توجه به ميزان صادرات نفت خام كشور در سال جاري نمي توان درآمد ارزي قابل توجهي را بدست آورد و با توجه به جمعيت فزاينده كنوني نيز نمي توان انتظار رشد اقتصادي قابل قبولي را داشت و بدين ترتيب است كه بنظر مي رسد عليرغم پيش بيني هاي مختلفي كه از افزايش قيمت  جهاني نفت مي شود و چشم انداز روشني را بعضانويد مي دهد نبايد بيش از اندازه به تقويت مطلوب قيمتها دلخوش بود و بايد با اقدامات اساسي در جهت متنوع سازي منابع كسب ارز براي كشور تلاش همگاني نمود تا اقتصاد كشور از وابستگي  به درآمد نفت به تدريج رهايي يابد.  فيروزه شيرين آبادي فراهاني 
