   درميان رودخانه هاي ايران، رودخانه كرج هم به لحاظ داشتن  آب بسيار گوارا و كم نظير در جهان و هم به اين دليل كه  نخستين سد به شيوه جديد بر روي آن بسته شد، موقعيتي ويژه  دارد. شهرت مرغوبيت و گوارايي آب اين رودخانه تحت عنوان  " آب كرج "از گذشته هاي بسيار دور از شهرت بسيار برخوردار بوده است، اما متاسفانه امروز ميزان آلودگي آب رودخانه  كرج به مرحله نگران كننده اي رسيده است و كارشناسان محيط زيست هشدار داده اند، درصورتي كه براي جلوگيري از آلودگي  اين رودخانه چاره انديشي نشود در آينده نزديك هم رودخانه  توان خود پالايي خود را ازدست مي دهد و هم كار تصفيه خانه هاي شهر تهران براي تصفيه آب اين رودخانه با مشكلات گوناگوني روبه رو خواهدشد. مهم ترين منابع  آلاينده رودخانه كرج در حال حاضر، پسابها و زباله هايي  است كه از راههاي گوناگون در اين رودخانه ريخته مي شوند و در فصل تابستان ميزان اين آلودگي شدت مي يابد.  بي توجهي كساني كه به عنوان گردش و تفريح به ساحل  رودخانه روي مي آورند، نيز در آلوده سازي آن موءثر بوده  است براساس بررسي هاي يك گروه كارشناسي علاوه بر خانه ها و ويلاهايي كه از سالها پيش به مرور در حاشيه  رودخانه كرج ساخته شده است، در سال هاي اخير اراضي  بيشتري از نوار ساحلي رودخانه زير ساخت وساز قرار گرفته  و همين تجاوزات پي درپي به حريم رودخانه كرج در آلودگي  آن موءثر بوده است. در هفته محيط زيست كه خردادماه برگزار شد، جمعي از علاقه مندان به حفظ محيط زيست به دعوت "جبهه  سبز ايران "، بخش هايي از رودخانه و درياچه سد كرج را پاكسازي كردند و حجم قابل توجهي از زباله هاي شناور در اين درياچه و يا انباشته در ساحل رودخانه را جمع آوري  نمودند.  پاكسازي بخش هايي از درياچه سد و رودخانه كرج در سال هاي  اخير دوبار ديگر و به همين ترتيب انجام شده است اين  اقدامات كه با حمايت و پشتيباني مردم و مسئولان محلي  انجام مي شود، از ارزش بسيار بالايي برخوردار مي باشد،  اما به هر حال يك حركت نمادين براي جلب توجه همگان به  اهميت حفظ محيط زيست و پاكيزه نگهداشتن رودخانه ها محسوب مي شود و بايد دانست كه دامنه آلودگي رودخانه كرج، بخصوص  آب درياچه سد كرج بسيار فراتر از اينهاست و به يك تلاش  ملي همراه با كار تخصصي و سازمان يافته نيازمند مي باشد.  به عنوان مثال براي پاكسازي اين رودخانه بايد تمام نوار ساحلي آن از دامنه هاي كندوان تا مدخل درياچه سد كرج تحت  بررسي و بازديد فني قرار بگيرد. واحدهاي مسكوني و غيرمسكوني آلاينده، شناسايي شوند و نسبت به مهار فني  پسابها اقدام شود و برحسب ضرورت وضع ساختمان هايي كه در حريم قانوني رودخانه احداث شده است، مورد بررسي دقيق  قرار بگيرد و با توجه به دامنه زيان اين قبيل بناها و آلوده سازي آنها اقدامات قانوني انجام شود. آلودگي  رودخانه كرج كه به هنگام بروز خشكسالي به مراتب شديدتر مي شود، حتي ظرف چند سال آينده، منجر به مشكلات بسيار زيادي خواهد شد و در اين مورد ديگر هشدار و صدور اطلاعيه  كفايت نمي كند، بلكه بايد اقدامات جدي و عملي را آغاز كرد. 
