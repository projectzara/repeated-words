 حمله هاي دو روز گذشته اسرائيل به تاسيسات زيربنايي و مناطق مسكوني لبنان، دستكم 10 كشته و پنجاه زخمي بر جاي  گذاشته و بسياري از مناطق حياتي را ويران كرده است.  به گزارش خبرگزاري رويتر از بيروت، اين بمبارانها در پي  حمله هاي موشكي مبارزان حزبالله صورت گرفت كه در يك  مورد دو نفر غيرنظامي در شمال اسرائيل كشته شدند.  حزبالله اعلام كرد: حملات موشكي پاسخ به گلوله باران  توپخانه اي روستاهاي جنوب لبنان از سوي اسرائيل است.  يكي از مسئولان گفت: تنها در يك مورد بمباران هوايي، پنج  غيرنظامي در بيروت كشته شدند. وزارت كشور لبنان اعلام  كرد: يازده تن از ماموران نجات كه سرگرم اطفاي حريق  بودند نيز زخمي شدند.  ارتش اسرائيل با صدور بيانيه اي اعلام كرد: هواپيماهاي  جنگي اسرائيل در ساعتهاي نخستين بامداد جمعه در پنجمين  حمله به اهداف تروريستي و مكانهاي حياتي اين كشور،  نيروگاه برق شرق بيروت را هدف قرار دادند.  در بيانيه اي كه از سوي دفتر بنيامين نتانياهو نخست وزير اسرئيل در بيت المقدس منتشر شد، هشدار داده شده است  اسرائيل به چنين اقدامهايي در لبنان ادامه خواهد داد.  در اين بيانيه آمده است: كابينه اسرائيل به اتفاق، با اجراي چنين اقداماتي موافقت كرده است.  اين بيانيه مي افزايد: اگر در شمال اسرائيل آرامش نباشد،  لبنان نيز آرام نخواهد بود.  اين در حالي است كه سليم الحص نخست وزير لبنان، وحشيگري  حملات هوايي رژيم صهيونيستي را در اطراف بيروت، بعلبك و جنوب لبنان محكوم كرد.  به گزارش خبرگزاري فرانسه، سليم الحص گفت: چيزي كه به  وقوع پيوسته يك فاجعه و نشان تازه اي از شيوه هاي  وحشيگري بي حد و حصر اسرائيل است.  نخست وزير لبنان بلافاصله به منظور پايان دادن به عمليات  رژيم صهيونيستي با سازمان ملل، فرانسه و آمريكا تماس هايي برقرار كرد. وي افزود: ما از جامعه بين المللي  مي خواهيم تا با پايان دادن به اين تجاوز ناعادلانه به  مسئوليت خود عمل كند. سليم الحص از نماينده لبنان در سازمان ملل خواست تا براي پايان دادن به تجاوز اسرائيل  كوفي عنان دبيركل سازمان ملل و نمايندگان اعضاي دائم  شوراي امنيت را از اين حوادث مطلع كند.  اميل لحود رئيس جمهور لبنان نيز در بيانيه اي كه در بيروت منتشر شد، اسرائيل را مسئول عواقب حملات هوايي به  نيروگاه برق "جمهور" كه يك تجاوز و نقض فاجعه آميز توافق هاي آوريل محسوب مي شود، دانست.  در همين حال، وزارت خارجه فرانسه با اظهار نگراني از حملات هوايي رژيم صهيونيستي به منطقه بيروت، اعلام كرد:  اين حملات تشنج خطرناك منطقه را افزايش مي دهد.  به گزارش خبرگزاري فرانسه، وزارت خارجه اين كشور در بيانيه اي افزود: فرانسه از طرفين مي خواهد ترتيبات  امنيتي آوريل 1996 را محترم شمارند.  واشنگتن نيز براي متوقف ساختن اين حمله ها، تماس هايي با بيروت، دمشق و تل آويو آغاز كرد.  منابع خبري در بيروت به نقل از يك مقام مسئول در وزارت  خارجه آمريكا گفتند: از نظر واشنگتن، تشديد بحران در منطقه نگران كننده و خطرناك است.  اين مسئول آمريكايي كه نامش فاش نشده است، افزود: در تماس با طرف هاي ياد شده از آنان خواسته شده است كه  نهايت خويشتنداري را از خود نشان دهند.  در همين حال مطبوعات ديروز بيروت با پرداختن به ابعاد حمله هاي هوايي اخير رژيم صهيونيستي به مناطق مختلف  لبنان، نتانياهو را كه هنوز اداره امور در اسرائيل را بر عهده دارد، مسئول اين جنايت دانستند.  النهار نوشت: نتانياهو تهديد خود را عليه لبنان عملي كرد.  الحيات كه همزمان با بيروت در لندن نيز منتشر مي شود،  نوشت: نتانياهو تهديدات خود را عملي و باراك مشاركت خود را تكذيب كرد. 
