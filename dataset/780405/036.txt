 آمريكا براي دستگيري جنايتكاران جنگي يوگسلاوي 5 ميليون  دلار جايزه تعيين كرد اما دبيركل ناتو گفت امكان دستگيري  صربها براي اين اتحاديه وجود ندارد پارلمان يوگسلاوي، وضعيت جنگي اين كشور را لغو كرد. به  گزارش رويتر به نقل از خبرگزاري رسمي يوگسلاوي(تانيوگ)، براساس تصميم پارلمان كه روز پنجشنبه به درخواست دولت  فدرال اتخاذ شد، از امروز(شنبه)، ديگر يوگسلاوي در وضعيت جنگي نيست.  به نظر مي رسد ميلوسويچ اين تصميم را براي عادي نشان  دادن وضع حكومت خود گرفته است اما واكنش هاي جهاني نشان  مي دهد كه رئيس جمهوري يوگسلاوي از نظر بين المللي، هنوز وضع خوشايندي ندارد.  وزارت امور خارجه آمريكا روز پنجشنبه اعلام كرد آمريكا به هرگونه خبري كه به بازداشت يا محكوميت جنايت گران  جنگي از جمله اسلوبودان ميلوسويچ رئيس جمهوري يوگسلاوي  منجر شود 5 ميليون دلار اعطا مي كند.  به گزارش خبرگزاري فرانسه از واشنگتن، جيمز روبين سخنگوي  وزارت امورخارجه آمريكا اعلام كرد هدف ازاين برنامه  افزايش شانس انتقال متهمان به دادگاه بين المللي لاهه  است تا در آنجا مورد محاكمه قرار گيرند.  ميلوسويچ و چهار مقام بلندپايه صرب از جمله ميلان  ميلوتينويچ رئيس جمهوري صربستان به خاطر عملكردشان در كوزوو، توسط دادگاه بين المللي لاهه به ارتكاب جنايات  جنگي متهم شده اند.  شوراي جهاني كليساها نيز كه نمايندگي 500 ميليون مسيحي  از 330 كليساي مختلف جهان را برعهده دارد، روز پنجشنبه  حمايت خود را از درخواست كليساي ارتدكس صربستان براي  استعفاي اسلوبودان ميلوسويچ و دولت وي اعلام كرد.  در بيانيه اي كه اين گروه كليسايي مستقر در شهر ژنو،  منتشر ساخت متن نامه اي كه براي اسقف پاوله فرستاده شده  و در آن از موضع روشن و دليرانه كليساي صربستان تمجيد شده به چاپ رسيده است.  شوراي جهاني كليساها در بيانيه خود از اعلاميه روز 15 ژوئن كليساي صربستان مبني بر درخواست استعفاي ميلوسويچ  صميمانه تقدير كرد.  دوبريكا كوزيچ، نخستين رئيس جمهوري فدرال يوگسلاوي  (صربستان و مونته نگرو)هم خواستاراستعفاي ميلوسويچ شد.  خبرگزاري فرانسه با اعلام اين خبر به نقل از بتا خبرگزاري بلگراد همچنين گزارش داد، كوزيچ در يك گردهمايي  در آكادمي علوم صربستان اعلام كرددگرگوني هاي سياسي بايد با استعفاي اسلوبودان ميلوسويچ رئيس جمهوري آغازشود.  اما با وجود اراده بين المللي قوي براي دستگيري ميلوسويچ  و صربهاي هوادار وي خاوير سولانا دبيركل ناتو ديروز اعلام كرد: اسلوبودان ميلوسويچ رئيس جمهوري يوگسلاوي و ساير افراد تحت تعقيب به خاطر جنايات جنگي بايد تسليم دادگاه بين المللي شوند ولي ناتو نمي تواند آنها را در صربستان بازداشت كند.  وي گفت: مااين امكان را داريم كه واحدهايمان را در كوزوو مستقركنيم ولي مطابق قطعنامه شوراي امنيت سازمان ملل،  نمي توانيم با نيروي حافظ صلح(كفور)وارد بلگراد شويم.  خاوير سولانا در پاسخ به سئوال مربوط به جايزه تعيين شده  از سوي آمريكابراي دستگيري رئيس جمهوري يوگسلاوي ابراز ترديد كرد و گفت من نمي دانم كه آيا اين بهترين روش است.  وي تاكيد كرد من فكر مي كنم كه مسئوليت بر عهده صربها است. جامعه صرب بايد بين آينده و گذشته يكي را انتخاب كند. ميلوسويچ به گذشته مربوط است. 
