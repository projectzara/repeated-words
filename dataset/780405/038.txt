 انگليس و سودان پس از چند روز مذاكرات مقام هاي دو كشور درلندن، تصميم گرفتند روابط سياسي خود را از سر بگيرند.  دو كشور روابط خود را در مرداد سال گذشته وپس از حمله موشكي آمريكا به يك كارخانه داروسازي در خارطوم  پايتخت سودان، قطع كرده بودند.  به گزارش ايرنا از لندن در آن زمان "توني بلر" نخست وزير انگليس تنها مقام خارجي بود كه ازاقدام آمريكا حمايت كرد.  حمله موشكي آمريكا به سودان(و همزمان با آن به  افغانستان)با اين ادعا صورت گرفت كه كارخانه داروسازي  شفا در خارطوم محل تهيه گازهاي شيميايي تسليحاتي است و به اسامه بن لادن تعلق دارد.  به ادعاي آمريكايي ها بن لادن در عمليات انفجار سفارتخانه هاي اين كشور در كنيا و تانزانيا دست  داشته است و حمله موشكي عليه سودان وافغانستان نيز در چهارچوب يك اقدام تنبيهي عليه وي صورت گرفت.  روزنامه هاي انگليس نوشتند درحال حاضرمقامات سودان و انگليس در آخرين مرحله از مذاكره براي از سرگيري روابط كامل ديپلماتيك قرار دارند و اعلام رسمي اين از سرگيري  بزودي انجام مي گيرد.  روزنامه گاردين چاپ لندن درشماره روزپنجشنبه خود نوشت  جزئيات تجديدروابط در مذاكرات اين هفته لندن مورد بحث  قرار گرفته است. 
