 اسامه الباز مشاور سياسي رئيس جمهور مصر پيش بيني كرد:  گفتگوهاي صلح بين اسرائيل و سوريه طي پنج ماه آينده از سر گرفته خواهد شد.  به گزارش خبرگزاري رويتر، الباز گفت: مذاكرات صلح  اسرائيل با فلسطيني ها بايد با مذاكرات بين اسرائيل و سوريه همزمان صورت گيرد.  وي اين اظهارات را در واشنگتن و چند روز پيش از آغاز سفر حسني مبارك رئيس جمهور مصر به واشنگتن براي ملاقات با بيل كلينتون رئيس جمهور آمريكا مطرح كرد.  گزارشها حاكي از آن است كه مبارك قصد دارد بعد از پيروزي  ايهود باراك نخست وزير منتخب اسرائيل كه از نظر اعراب نسبت به بنيامين نتانياهو نخست وزير تندرو، صلح جوتر است،  تحرك جديدي به تلاشهاي صلح در خاورميانه بدهد.  باراك گفته است اولويت را به گفتگو با فلسطيني ها مي دهد و براي از سرگيري گفتگو با سوريه نيز اعلام آمادگي كرده  است.  الباز افزود: شخصا معتقدم ما مي توانيم پيش بيني كنيم  مذاكرات بين دو طرف سوري و اسرائيلي طي 3 تا 5 ماه آينده  از سرگرفته شود.  وي با اشاره به پيروزي باراك در اسرائيل گفت: به نظر من  جو در اسرائيل و كشورهاي عربي در رابطه با صلح تغيير كرده و در هر دو طرف بسيار بهتر شده است.  وي افزود: اسرائيلي ها و اعراب مواضع اصلي خود را تغيير نداده اند و پيشروي آسان نخواهد بود، ولي آنچه مسلم است  از سرگيري مذاكرات و برطرف شدن تدريجي سوءظنها است.  سوريه از سال 1991 به صورت منقطع مذاكراتي با اسرائيل  انجام داده است، ولي اين گفتگوها در سال 1996 بدون  دستيابي به توافقي درباره سرنوشت بلندي هاي جولان و يا درباره ماهيت روابط دوطرف، متوقف شد.  از سوي ديگر، سخنگوي ايهود باراك نخست وزير منتخب اسرائيل ديروز اعلام كرد: نخستين موافقتنامه ائتلاف را از زمان انتخابش با دو حزب ديگر امضا كرده است. به گزارش  خبرگزاري فرانسه از بيت المقدس، باراك موافقتنامه با اين  دو حزب را صبح ديروز در دفتر پارلمان امضا كرد. 
