   گفتاري ازشادروان استاد حسينعلي راشد در ولادت  حضرت محمد(ص) جستارگشايي: امروز به روايت اهل سنت با ولادت پيامبر اكرم(ص)مصادف است و از سوي ديگر با آغاز هفته وحدت  همزمان است. گفتار زير سخنراني مرحوم راشد خطيب نامدار و استاد فاضل فرهنگ و معارف اسلامي است كه درآن به  ويژگيهاي اخلاقي حضرت ختمي مرتبت اشاره كرده است. توجه  شما خوانندگان عالي مقام را به اين گفتار جلب مي نماييم.  گفتني است كه اين سخنراني در يازدهم اسفند 1323 و در ماه  ربيع الاول ايراد گشته است.  گروه معارف  بسم الله الرحمن الرحيم  اين ماه كه در آنيم ماه ربيع الاول است. بيشتر مورخان  ولادت پيغمبر اسلام را در ماه ربيع الاول و در دوازدهم  اين ماه مي دانند. بعضي ولادت آن حضرت را در ماه رجب يا رمضان يا محرم يا صفر نيز گفته اند و بعضي از آنها كه در ماه ربيع الاول مي دانند روز ولادت را دوم يا هشتم يا نهم يا هفدهم اين ماه نيز معين كرده اند و فعلا" مشهور ميان شيعيان هفدهم ربيع الاول است. به اين مناسبت از اينجا به همه مسلمانها در هر جاي دنيا هستند عموما" و به  ايرانيان عزيز خصوصا" از صميم جان تبريك و تهنيت مي گويم  براي هر فرد مسلمان و همه جامعه هاي اسلامي از خدا سلامتي و امنيت و عزت و استقلال و سعادت دو جهاني  مي خواهم- و چون پيغمبر اسلام را خدا فرستاده كه وجودش  براي عالميان رحمت باشد همه اين خوبيها را براي تمام اهل  عالم مي خواهم. - ما مسلمانها اميدواريم كه خداوند عالم  به تمام افراد بشر از هر جنس و هر ملت كه هستند سلامتي و امنيت بدهد- همه را به راه خير و صلاح هدايت فرمايد- همه  را با دل پاك و روح با ايمان از دنيا ببرد و در نتيجه  ايمان و عمل صالح همگي را مشمول رحمت جاوداني خويش  فرمايد.  امشب مي خواهم براي برادران اسلامي فارسي زبان خودم  مختصري راجع به شخصيت حضرت محمد مصطفي صلي الله عليه  وآله سخن گويم و دماغ مجلس اسلاميان را معطر سازم.  ما مردمي كه امروز اكثريت جامعه ايراني را تشكيل مي دهيم  با مردم چندين كشور ديگر از قبيل تركيه و عراق و افغانستان و عربستان و شام و فلسطين و مصر و تونس و الجزاير و مراكش و بعضي قسمتهاي ديگر آفريقا و قسمتهايي  از هندوستان و تبت و تركستان شرقي و قفقازستان و قسمتهايي ديگر از كشورهاي بالكان و بعضي ديگر از جزاير آسياي شرقي همگي از حيث دين مسلمان شناخته مي شويم و اين  كشورها به نام كشورهاي اسلامي ناميده مي شوند، يعني مردم  اين كشورها در آئين خداپرستي و بسياري از قوانين زندگي  پيرو دين اسلامند كه يك هزار و سيصد و هفتاد و اند سال  (سخنراني در 11 اسفند 1323 شمسي ايراد شد)پيش از اين از جانب خدا بر زبان حضرت محمد مصطفي صلي الله عليه و آله  بيان شده است: به اين آيين رو به خدا مي آورند- به حلال  و حرام و پاك و نجس اين آيين معتقدند- به اين آيين زن  مي گيرند و نسبت شان ثابت مي شود و ميراث شان را قسمت  مي كنند- به اين آيين در گوش نوزادان خود نام خدا و پيغمبر مي سرايند و در حالت احتضار در آخرين نفسهاي  محتضر نام خدا و پيغمبر بر زبان او مي گذارند- به اين  آيين مردگان خود را غسل مي دهند و كفن مي كنند و بر آنها نماز مي خوانند و به خاك مي سپارند. در اين مدت طولاني  كه نزديك چهارده قرن است چندين بار مردم دنيا عوض  شده اند و در اين محيط وسيع اجتماع بشري حادثه ها رخ  داده و سياستهاي گوناگون ضد و نقيض يكديگر پديد آمده و مردم بسيار پايين و بالا رفته و طبقات جامعه زير و رو شده اند، با همه اين احوال و عوامل و با همه دشمني ها كه  نسبت به آيين اسلام شده اين آيين همچنان پابرجاست و مردم  از ناحيه روح خودمسخر و مقهور اين دينند تا حدي كه  غالبا" همانها كه خود بهره اي از اين دين ندارند ناچارند به ترويجش كوشند و باعث تاييدش شوند كه: "ان الله ليويد هذاالدين بقوم لاخلاق لهم "چه بسا اشخاص نادان از مسلمين  كه در مستي نعمت و آسايش لاف بي ديني مي زنند و اظهار بي ايماني مي كنند اما همانها در هنگام بيچارگي و ناتواني، مثلا" هنگامي كه عزيزشان در بستر مرگ خوابيده و آنها دورش نشسته اند و نظاره مي كنند و نمي توانند جانش  را كه عزم رحيل دارد برگردانند، به آيين اسلام متوجه  مي شوند و به دستور اسلام رو به خدا مي آورند و پاي  محتضر را به طرف قبله اي كه محمدمصطفي معين كرده  مي كشانند و قبرش را رو به قبله او مي كنند و زهره آن  ندارند كه در اين گونه مواقع از اين آيين سر بپيچند. از اينها دانسته مي شود كه نفوذ دين و پيغمبر كه بيان كننده  دين است در روح مردم چه اندازه است و مردم در كجاي زندگي  و چه وقت و كدام ناحيه وجود خود احتياج به نبوت و دين  دارند كه تا آن هنگام نرسيده متوجه نيستند و همينكه آن  هنگام رسيد احتياج خود را حس مي كنند، و از اينها معلوم  مي شود كه چگونه يك نفر آدم در مدت نزديك به چهارده قرن  در افكار و قلوب اين همه از مردم دنيا كه از هر صنف در ميانشان بوده و هست اين اندازه نفوذ كرده و ارواح آنها را مسخر نموده و فرمان خود را كه همان دين خداست بر جان  و مال و ناموس آنها روان ساخته است.  اين نكته را نيز بايد در نظر گرفت كه پيغمبر اسلام در زمانهاي قديم برنخاسته كه در آن زمانها هنوز جامعه بشري  وسعت نداشته و آدميان به صورت قبائل در صحراها زندگي  مي كرده اند و از علوم و قوانين كه باعث وجود اين مدنيت  است بهره اي نداشته اند تا بگوييم در آن مواقع كه مردم  نادان و بي خبر بوده اند با گفتن سخناني چند اين پيغمبر در آن مردم اندك نفوذ كرده و بعدا" هر چه جامعه وسعت  يافته اعتقاد به او از پدران به فرزندان به ارث رسيده  است، بلكه پيغمبر اسلام در زماني برخاست كه جامعه بشري  به وسعت كنوني خود رسيده بود و در آن كشورهاي متمدن  داراي علوم و قوانين مانند ايران و روم و يونان و مصر وجود داشت و كتابها در دست مردم بود و پادشاهان عظيم بر آنها حكومت مي كردند- در چنين زماني اين پيغمبر برخاست و صداي او از صداي فلاسفه و حكما بلندتر شد قدرت او از قدرت پادشاهان درگذشت - تعليمات او بر آداب و عادات  موروثي كهن چيره گشت - كتاب او بر همه كتابها غلبه كرد- و با آنكه عوامل بسياري از پيروان اديان سابقه و پادشاهان  و فلاسفه مادي كه هر دسته از راهي در مردم نفوذ داشتند با او ضديت كردند با اين حال امر او پيش رفت و كار او بالا گرفت و دين او برجا ماند. جهتش اين است كه به هواي  نفس خود برنخاست و مردم را به گمراهي نيفكند بلكه به امر خدا برخاست و آدميان را به دين حق هدايت كرد" هوالذي  ارسل رسوله بالهدي و دين الحق ليظهره علي الدين كله و كفي بالله شهيدا" محمد رسول الله ".  پيغمبر اسلام علاوه بر جهت نبوت كه خدا به وي عطا فرمود و اثر آن تاكنون با اين عظمت كه گفته شد باقي است، از جهت اخلاق شخصي مرد بي نظيري بود كه مانندش در ستودگي  صفات و نيكي اخلاق ديده نشده بود. پيغمبر اسلام به واسطه  چهره بشاش و مليح و بيان ساده و شيرين و روح نجيب و مهرباني كه داشت خيلي جذاب و گيرا بود. چه دوست و چه  دشمن و خواه موءمن يا كافر معاشرت با او را دوست  مي داشتند و از مصاحبتش محظوظ مي گشتند و قلبا" از او خوششان مي آمد. بسيار موءدب و باحيا بود، هرگز به كسي  دشنام نمي داد و ناسزا نمي گفت، اگرچه سخت ترين دشمنانش  بود.  در كتاب مكارم الاخلاق تاليف حسن بن فضل طبرسي از اميرالموءمنين علي راجع به رفتار پيغمبر با همنشينانش نقل  مي كند كه: "پيغمبر هميشه قيافه اش بشاش و اخلاقش نرم و معاشرتش بي تكلف بود، هيچ گونه درشتي و خشونت نداشت، كسي  را دشنام نمي داد، عيبگويي نمي كرد، مداحي هم نمي كرد،  مراء و مباحثه نمي كرد، پرگوئي نمي كرد و آنچه فائده اي  نداشت نمي گفت. در مقابل بدگوئي و بي ادبي مردم نادان يا مغرض صبر و تحمل مي كرد و هيچ چيز او را از جا درنمي برد.  " پيغمبر بسيار رفيق و مهربان و به درد مردم برس و مددكار بود. جابربن عبدالله انصاري مي گويد: "پيغمبر در بيست و يك جنگ شخصا" شركت جست كه من هم در نوزده تاي  آنها حاضر بودم. در يكي از جنگها كه شب حركت مي كرديم  شتر من خسته شد و خسبيد و من از سپاهيان عقب افتادم.  پيغمبر خودش هميشه در آخر همه حركت مي كرد و اگر خسته و ناتواني مي ديد او را پشت سر خود سوار مي كرد و به قافله  مي رساند. صداي مرا در تاريكي شنيد و گفت: "كيستي؟" گفتم  من جابرم، شترم از رفتار مانده است. پياده شد و شتر مرا حركت داد و پس از آن دستش را ركاب ساخت و به من گفت:  " سوار شو". من سوار شدم و به راه افتاديم. در بين راه از من پرسيد: "از پدرت چند فرزند باقي مانده؟" گفتم: هفت  دختر و يك پسر كه منم. گفت: "قرض هم باقي گذاشته؟" گفتم:  بلي. گفت: "به مدينه كه برگشتيم به طلبكارها وعده بده كه  در موقع چيدن خرما طلبشان را بدهي و در آن موقع مرا مطلع كن. "پس از آن گفت: "تو زن گرفته اي؟" گفتم بلي.  گفت: "با كي ازدواج كردي؟" گفتم: بافلان زن بيوه. "گفت:  چرا دوشيزه نگرفتي كه تو با او بازي كني و او با تو بازي  كند؟" گفتم چون ديدم هفت خواهر جوان و جاهل دارم ترسيدم  زن جوان و جاهل بياورم با هم نسازند اين بود كه زن  عاقله اي گرفتم. فرمود: "راست است خوب كردي ". پس از آن  كمك هاي مالي به من كرد و در موقع چيدن خرما همه قرضهاي  پدرم را ادا نمود. "پيغمبر بسيار متواضع بود; انس بن  مالك مي گويد: "مردم هيچ كس را به اندازه پيغمبر دوست  نمي داشتند با اين حال وقتي وارد مي شد برايش از جا برنمي خاستند براي آنكه مي دانستند خوشش نمي آيد. " پيغمبر مي فرمود: "مانند بعضي از ملل جلو پاي يكديگر حركت مكنيد بلكه احترام شما نسبت به هم اين باشد كه چون  يكي وارد مي شود او را جا بدهيد. "و مي فرمود: "وارد مجلس كه مي شويد در كنار مردم هرجا كه جا هست بنشينيد. " ابن عباس مي گويد: "پيغمبر روي خاك مي نشست و دعوت  غلامان را مي پذيرفت "پيغمبر بسيار شجاع بود به طوري كه  اصحابش مي گويند: "در جنگها نزديك ترين ماها به دشمن  هميشه خود پيغمبر بود و هرگاه خطري يا امر هولناكي پيش  مي آمد همه ما به پناه پيغمبر مي گريختيم و او همچنان كه  بود تكان نمي خورد" پيغمبر در منتهاي راستگويي و امانت  بود به طوري كه در همه مدت عمرش در هيچ سخن و نقل هيچ  مطلبي ذره اي كم و زياد نكرد و هيچگاه با احدي از دوست و دشمن هيچگونه غش و خيانت بزرگ يا كوچك نورزيد. پيغمبر بسيار نظيف و مرتب بود; موهاي بلند داشت آنها را مرتب روغن مي زد و شانه مي كرد و بيشتر روغن بنفشه استعمال  مي كرد. از امام صادق روايت شده كه: "پيغمبر بيش از آنچه  خرج غذا و خوراك مي كرد خرج عطريات خود مي نمود. "پيغمبر انواع غذاها مي خورد و انواع لباسها مي پوشيد همه نوع  ميوه و سبزيجات و انواع گوشتها، گوشت مرغ و گوسفند و شكار مي خورد اما خودش شكار نمي كرد، شير و خرما را دوست  مي داشت، خيار را با نمك و گاهي خربزه را با شكر مي خورد فقط سير و پياز و تره نمي خورد كه دهانش بدبو نشود.  انواع بردهاي سفيد و سياه و راه راه مي پوشيد و انواع  كلاههاي معمول آن زمان به سر مي گذاشت. از كلاههاي يمني  و مصري سفيد وكلاههاي سبز و غيره. گاهي روي كلاه عمامه  مي پيچيد و گاهي عمامه بي كلاه مي پيچيد و گاهي كلاه  بي عمامه به سر مي گذاشت و گاهي كلاههاي مخصوصي مي پوشيد كه دو تكه داشت كه روي گوشها را مي گرفت، اين نوع كلاهها را در جنگ مي پوشيد. همه اينها را از كتاب مكارم الاخلاق  طبرسي كه از علماء بزرگ شيعه است نقل كردم.  پيغمبر خوش قيافه و ميانه بالا بود- سري بزرگ با موهاي  مرتب و مشكي داشت - پيشانيش باز و ابروانش انبوه و به هم  پيوسته بود و چشمانش سياه و درشت و مژگانش بلند بود-  سفيدي چشمش از اطراف اندكي با سرخي آميختگي داشت - بيني  او هموار و نازك، دندانهايش از هم باز، موي ريشش انبوه،  گردنش بلند و زيبا، سينه اش فراخ، رنگش درخشان و دست و پايش درشت بود. در موقع راه رفتن بدنش اندكي به جلو متمايل مي شد مثل كسي كه از بلندي رو به سراشيب رود و قدمها را تند و محكم برمي داشت. در قيافه اش با آنكه  بشاش بود همواره آثار تامل و تفكر هويدا بود و نگاهش  نفوذي داشت كه دلها را مي برد و همه را مطيع او مي ساخت.  اين پيغمبر با اين صفات و اخلاق و شمايل كه به واسطه كمي  وقت البته خيلي اندك از آن را شنيديد بنابر مشهور در ماه  ربيع الاول از سال پانصد و هفتاد ميلادي از زني جوان به  نام آمنه دختر وهب كه نه ماه يا ده ماه از عمر زناشوئيش  مي گذشت و دل پراميدش از مرگ شوهر بيست و چهار ساله اش  عبدالله كه خيلي كم لذت وصالش را چشيد داغدار گشته بود در شهر مكه متولد شد. چشم او رخسار پدر را نديد، دو سال  از پستان زني به نام حليمه سعديه در صحرا شير خورد و در سن پنجسالگي كه تازه مي خواست لذت آغوش و مهر مادر را بچشد مادر جوان و مهربانش در منزلي بين مكه و مدينه  درگذشت و اين كودك كه دريايي از عقل و هوش و مهر و عاطفه  بود مرگ مادر را با چشم خود ديد و پس از آن ام ايمن كنيز مادرش به پرستاري وي پرداخت. اما ولادت زندگي اين كودك  كه بعدا" بزرگترين مرد عالم گشت پر از حوادث و عجايبي  است كه عالم را خيره ساخت. وجود او تكاني به جامعه بشري  داد و تاريخي نو بوجود آورد كه نظيرش ديده و شنيده نشده  است! گويا خدا خواست قدرت خود را از وجود يتيمي خردسال  بنماياند تا همه متكبران و گردنكشان بشر را در پيشگاه  قدرت خويش خاضع سازد: "ذلك فضل الله يوءتيه من يشاء والله  ذوالفضل العظيم "اينست لطف خدا كه چون شامل موجودي شود او را از فرش به عرش مي رساند و هرچند يتيم باشد پدر كائناتش مي سازد.  بر پيغمبر صلوات بفرستيد و براي مسلمانان سلامتي و بركت  بخواهيد، خدا به شما خوشي و سعادت مرحمت فرمايد. 
