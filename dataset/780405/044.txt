 گروه شهري: معاون پشتيباني وزارت بهداشت، درمان و آموزش  پزشكي اعلام كرد: به دستور رئيس جمهوري، هيات سه نفره اي  متشكل از نماينده بانك مركزي و معاونت هاي دارو و درمان  وزارت بهداشت، وضعيت گشايش ارز براي تامين دارو وتجهيزات  و لوازم پزشكي مورد نياز كشور را بطور مستمر مورد بررسي  قرارمي دهند.  دكتر محمدرضا واعظ مهدوي در گفت وگو با خبرگزاري جمهوري  اسلامي دراين مورد گفت: درخصوص دارو و لوازم و تجهيزات  پزشكي در بسياري موارد، گشايش به موقع اعتبارات و خريد به موقع بسيار مهمتر ازمقدار ارز تخصيصي است، كه هدف از تشكيل اين هيات سه نفره تامين به موقع ارزموردنياز براي  امسال خواهد بود. وي درمورد ميزان ارز اختصاص يافته  امسال براي لوازم و تجهيزات پزشكي گفت: كميته تخصيص ارز،  75 ميليون دلار ارز شناور و 35 ميليون دلار ارزصادراتي  را براي لوازم و تجهيزات پزشكي اختصاص داده است و پيش بيني مي شودكه 43 ميليون دلار ارز با نرخ  واريزنامه اي نيز به اين منظور اختصاص يابد.  دكتر مهدوي ميزان ارز اختصاصي امسال براي دارو را 420 ميليون دلار ذكركرد و افزود: از اين مقدار ارز 340 ميليون دلار با نرخ ارز شناور، 20ميليون دلار با نرخ  صادراتي و 60 ميليون دلار آن بصورت واريزنامه اي  پرداخت خواهد شد كه ارز واريزنامه اي اختصاص به مواد بسته بندي و مواد جانبي دارد. وي افزود: از مقدار ارز شناور تخصيصي، 9 ميليون دلار براي مواد اوليه توليد ملزومات مصرفي، هشت ميليون دلار براي مواداوليه نخ بخيه،  پنج ميليون دلار براي قطعات مورد نيازبيماران دياليزي،  پنج ميليون دلار جهت ملزومات مصرفي عمومي پزشكي، 10 ميليون دلار به قطعات يدكي دستگاه هاي پزشكي و حدود پنج  ميليون دلار به خريد كيسه خون و قطعات دستگاههاي مربوط به انتقال خون اختصاص خواهد يافت. وي گفت: ارز صادراتي  نيز به مواد مصرفي فيلم راديولوژي(10 ميليون دلار)، لوازم جراحي و ارتوپدي(شش ميليون دلار)، مواد اوليه كيت  و كشت آزمايشگاهي(9 ميليون دلار)و مواد مصرفي واوليه  توليدي دندانپزشكي(هفت ميليون دلار)، خواهد بود. 
