 گروه شهري: معاون امور بين الملل وزارت پست، تلگراف و تلفن گفت: برنده مناقصه ساخت ماهواره مخابراتي "زهره " نيمه دوم امسال مشخص مي شود.  دكتر مهدي تابشيان روز پنجشنبه در كاشمر به خبرگزاري  جمهوري اسلامي گفت: كشورهاي فرانسه، هند، روسيه و چين در اين مناقصه مشاركت دارند.  وي افزود: براي ساخت اين ماهواره 500 ميليون دلار هزينه  مي شود. معاون امور بين الملل وزارت پست، تلگراف و تلفن  همچنين گفت: دولت و مجلس شوراي اسلامي ساخت و پرتاب اين  ماهواره را تصويب كرده اند.  دكتر تابشيان انتقال مخابراتي علايم صوتي و تصويري از ديگر كشورها به ايران و بالعكس را از اهداف ساخت و پرتاب اين ماهواره اعلام كرد.  وي افزود: ماهواره ايراني "زهره "دو سال ديگر به فضا پرتاب مي شود. 
