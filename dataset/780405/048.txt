 گروه شهري: تنگناهاي موجود در عرصه دارو ناشي از كاهش  ارز تخصيصي به اين بخش بوده است و طبق برنامه ريزي هاي  به عمل آمده تا 3 ماه آينده اين مشكل برطرف خواهد شد.  به گزارش واحد مركزي خبر از اروميه اين مطلب را دكتر احمدياني معاون دارو و غذايي وزارت بهداشت و درمان ديروز در اروميه در جمع خبرنگاران اعلام كرد وي كه به منظور شركت در گردهمايي سه روزه سراسري روءساي ادارات كنترل  مواد غذايي و بهداشتي و مديران دارويي كشور به اروميه  سفر كرده بود هدف از اين گردهمايي را شناسايي وبررسي  نقاط خطرناك و بحراني در توليد مواد غذايي و نقش آن در سلامت تغذيه انسان و كاهش هزينه هاي دارويي كشور عنوان  كرد و افزود: رشد صنايع غذايي در طول 20 سال گذشته بسيار زياد بوده است ولي متاسفانه بين رشد صنايع توليد مواد غذايي و دستگاه نظارتي تعادل وجود ندارد و اين در حالي  است كه در حال حاضر فقط 500 نفر كارشناس غذايي در كشور مشغول فعاليت هستند.  وي در ادامه با اشاره به اهميت سلامت مواد غذايي و بهداشتي و آرايشي افزود: تمام مواد غذايي و بهداشتي  داراي پروانه ساخت از اداره نظارت بر مواد غذايي قابل  اطمينان هستند ولي مواد غذايي كه به صورت قاچاق از خارج  وارد مي شوند مورد اطمينان نيستند و هيچ تضميني در مورد سالم بودن آنها از طرف وزارت بهداشت وجود ندارد.  وي افزود در حال حاضر استفاده از بسياري از مواد بهداشتي  و آرايشي كه از طريق قاچاق وارد كشور مي شوند سوختگي ها و بيماريهاي پوستي فراواني در استفاده كنندگان بوجود آورده است.  معاون دارويي و غذايي وزارت بهداشت و درمان با اشاره به  توليد مهمترين داروي پيوند كليه كه به زودي در داخل صورت  خواهد گرفت گفت با توليد اين دارو از خروج بيش از 15 ميليون دلار ارز از كشور جلوگيري مي شود و اين دارو تا سال 79 در واحدهاي داروسازي داخل كشور توليد خواهد شد. 
