 * ما براي حفظ سلامت انقلاب و مردم با طرح اصلاح قانون  مطبوعات مخالفيم  * مطبوعات ياري دهنده حكومت هستند و نه دولت  * قانون مطبوعات بايد به سوي كمال، اصلاح شود * اگر زماني احساس كنيم كه قرار است به وسيله ما آزادي  محدود شود، وظيفه شرعي خود مي دانيم كه در اين كار مشاركت نكنيم  گروه شهرستانها: معاون مطبوعاتي و تبليغاتي وزير فرهنگ  و ارشاد اسلامي در نشست پرسش و پاسخ با دانشجويان در تالار فجر دانشگاه شيراز، با اشاره به تائيد قانون اساسي  از سوي امام راحل گفت: مفاهيمي در ارجحيت هاي اين قانون  قرار مي گيرند كه يكي از آنها" آزادي "است، به گونه اي  كه آزادي، روح حاكم بر قانون اساسي را تشكيل مي دهد و به  عنوان يك وسيله براي نيل به عبوديت خدا مطرح مي شود و كمك مي كند تا قوانين اسلامي را اجرا و كرامت انساني را حفظ كنيم.  به گزارش خبرنگار همشهري در شيراز، دكتر شعبان شهيدي  موءدب افزود: هم اكنون به سبب تعبيرهاي گوناگون از آزادي  و حساسيت مردم انقلابي مان نسبت به اين امر در قانون  اساسي، ما و كارگزاران اين حكومت، صيانت از آزادي را در ابعاد مختلف از وظيفه هاي اصلي خود مي دانيم و اگر زماني  احساس كنيم كه قرار است به وسيله ما، آزادي به محدوديت  كشيده شود، وظيفه شرعي خود مي دانيم كه در اين كار مشاركت نكنيم.  وي در ادامه گفت: مجلس، حاصل خون شهيدان و سنگر حفظ آزادي است و مردم، نمايندگان را براي صيانت از آزادي بر مي گزينند. شاهد بوده ايم كه در سال 64 نمايندگان، طرح  قانون مطبوعات را كه يكسال پيش از آن توسط خود آنان به  مجلس ارائه شده بود، به تصويب رساندند و در آن به امر آزادي مطبوعات به عنوان ركن چهارم حكومت مردم سالاري  اهميت داده بودند; اين امر با توجه به اهميت نقش مطبوعات  براي در صحنه نگه داشتن مردم، به رغم نظر عده اي كه  مطبوعات را تافته جدا بافته اي نيازمند قانون خاص قلمداد نمي كردند، تصويب قانون مطبوعات را مورد تاكيد قرار داد.  وي با اشاره به اين كه طرحي در 18 خرداد امسال از سوي 20 نماينده به مجلس شوراي اسلامي در جهت اصلاح قانون  مطبوعات ارائه شد، گفت: روز سه شنبه يكم خرداد از سوي  نمايندگان مذكور، دعوتي از دستگاه اجرايي وزارت فرهنگ و ارشاد اسلامي به عمل آمد تا نظر كارشناسي خود را نسبت به  اين طرح اعلام كنند. با توجه به نشستي كه پيش از آن با حضور رئيس جمهوري، هيات دولت و وزير فرهنگ و ارشاد اسلامي و معاون مربوطه ترتيب يافت، ابراز شد كه روح حاكم  بر طرح مزبور مغاير با قانون اساسي است، ضمن حفظ احترام  نمايندگان و حقوق آنان، طرح مذكور رد و مخالفت دولت با آن اعلام شد.  وي تصريح كرد: اين طرح به چند دليل با قانون اساسي  مغايرت دارد، يكي اين كه ما در انقلاب اسلامي دستاوردهاي  فراواني داشتيم و با توجه به اين دستاوردها نمي توانيم  ادامه راه را متوقف كنيم و از طرفي چنين دستاوردهايي  براي ما انتظاراتي را ايجاب مي كند، جامعه ما جوان است و خودش اقتضاها و توقعاتي را در پي دارد.  معاون مطبوعاتي وزير فرهنگ و ارشاد اسلامي در بخشي ديگر از سخنان خود با بيان اين كه مطبوعات ياري رسان حكومت  هستند و نه دولت، زيرا خواسته هاي جامعه را هدايت  مي كنند گفت: اگر مطبوعات نتوانند در جامعه فعال باشند،  در جامعه، شفافيت نداريم و در اين صورت نمي توانيم از مسئولان انتقاد كنيم و اگر انتقاد نباشد، جامعه به جايي  مي رود كه خواهد رفت. ما براي حفظ سلامت انقلاب و مردم  با طرح اصلاح قانون مطبوعات مخالفيم.  دكتر شهيدي با نقل و نقد برخي موارد مطرح شده از سوي  نمايندگان مجلس براي اصلاح قانون مطبوعات گفت: در اين  طرح آمده است اگر مدير مسئول نشريه تخلف كند بايد به  دادگاه برود و منبع خبر را افشاء كند كه فاش كردن منبع  خبر به صلاح نيست. همچنين داشتن مجوز به شرط تمكن مالي  نيز از جمله موارد ديگر اين طرح است كه احساس مي شود اصالت به سرمايه داده مي شود.  وي گفت: در طرح مزبور اختيارات زيادي به هيات نظارت  داده شده و ما اين را قبول نداريم، چون بيش از حد پيش بيني شده است محدوديت هايي هم براي افرادي قرار داده اند كه كار مطبوعاتي مي كنند از جمله اين كه در هيات منصفه سلطه به قاضي و دادگاه داده مي شود و شان  هيات منصفه آن طور كه بايد در نظر گرفته نشده است. ارجاع  جرايم مطبوعاتي به دادگاه انقلاب هم از جمله مواردي است  كه در اين طرح ملحوظ شده كه با آن مخالفيم، چرا كه حريم  دادگاه انقلاب تعريف شده و بردن جرايم مطبوعاتي به اين  دادگاه تبعاتي دارد; ما با حفظ اصول و ارزش هاي خودمان و تقدير از خدمات دادگاه انقلاب، اين را به مصلحت جمهوري  اسلامي ايران نمي دانيم از سوي ديگر جرايم مطبوعاتي بايد به صورت علني و با حضور هيات منصفه برگزار شود.  وي خاطرنشان كرد: البته اين به آن معنا نيست كه قانون  فعلي كامل است اما بايد قانون مطبوعات به سوي كمال،  اصلاح شود.  برپايه اين گزارش معاون مطبوعاتي وزير فرهنگ و ارشاد اسلامي در پاسخ به پرسش هاي دانشجويان درباره علت توقف  انتشار هفته نامه "هويت خويش "گفت: در آخرين شماره اين  نشريه چند مطلب از جمله نامه يكي از روحانيون، مقاله اي  توهين آميز به مقام رهبري، مقاله ديگري با عنوان بحث و انتقاد و عملكرد چاپ شده بود كه هيات نظارت در جلسه اي  به اتفاق تشخيص داد كه مقالات چاپ شده با توجه به ماده  27 قانون مطبوعات تخلف به شمار مي آيد و به اين دليل  انتشار" هويت خويش "متوقف شد.  وي در جواب سئوالي پيرامون نقش دادگاه مطبوعات اظهار داشت: ما به دادگاه انقلاب احترام مي گذاريم ولي بنابه  قانون بايد مسائل مطبوعاتي در دادگاه مطبوعات بررسي شود.  در اين زمينه بايد بگويم يكي از مقامات ارشد دادگاه  انقلاب گفته است كه بازداشت مديران مسئول نشريه "هويت  خويش" جرم مطبوعاتي نيست.  وي در ادامه اين گفت وشنود درباره مطالب نشريه "جبهه " گفت: اخيرا تذكراتي به مدير مسئول آن داده ايم، براي ما مهم نيست مدير مسئول كيست ; اگر عزيزي براي انقلاب ايثار كرده، اجرش پيش خدا محفوظ است، لكن در جايگاه قانون بايد با افراد خاطي برخورد شود اگر" جبهه "تخلف كرد با آن  برخورد مي كنيم و اگر غير جبهه نيز تخلف كرد، برخورد مي كنيم كه آن هم براي حفظ منافع كشور و آرامش جامعه  خواهد بود. 
