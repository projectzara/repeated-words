 چرا از قانون به عنوان همواركننده مسير توسعه استفاده  نكنيم گروه سياسي: حجت الاسلام موسوي لاري وزير كشور در مراسم  معارفه استاندار جديد آذربايجان غربي بر اين نكته تاكيد كرد كه نقش و حضور مردم در صحنه، عامل اصلي ثبات نظام  است.  به گزارش ايرنا وي در اين مراسم با تاكيد بر اين كه  دشمنان از هر شرايطي براي ضربه زدن به نظام استفاده  مي كنند، بهره گيري از حوادث اخير و خودكشي عنصر كليدي  قتل هاي زنجيره اي را به عنوان نمونه اي از اين موارد ذكر كرد و گفت: در اين مقطع حساس و خاص از يك سو افكار عمومي جهان را تحريك مي كنند و از سويي قصد تشديد تنش هاي داخل را دارند و از يك سوي ديگر نيز مي خواهند جناح هاي داخلي را نسبت به هم بدبين كنند.  وزير كشور تصريح كرد: عليرغم همه شيطنت هاي دشمن كه هم  وجهه خارجي را نشانه رفته و هم وحدت داخلي را، ما در عرصه سياست خارجي از بهترين شرايط برخوردار هستيم و افكار عمومي جهان عليرغم همه دسيسه ها و توطئه ها امروز ريشه دار بودن نظام و مردمي بودن آن را پذيرفته است.  وي افزود: اين نظام تنها نظامي است كه افتخارش اين است  كه با آراي مردمي پايه ريزي شده و براساس آراي مردم نيز ادامه مي يابد.  حجت الاسلام موسوي لاري اضافه كرد: در داخل نيز مردم  نشان داده اند در چهارچوب نظام اسلامي زير چتر مديريت  نظام و زير نظر مقام معظم رهبري و با هدايت و راهنمايي هاي ولي فقيه وحدت خود را حفظ مي كنند.  وي گفت: مردم ما راه خود را خوب تشخيص دادند و ما نمي خواهيم نخبگان پيشتاز جامعه باشيم بايد كاري بكنيم  كه در حركت هايمان از مردم عقب نمانيم و امروز براي بيان  خواسته هايمان نيازي به بهره گيري از خشونت و حركت هاي  غيرقانوني نداريم.  وزير كشور با اشاره به قانونمندي نظام و اداره كشور در چهارچوب قانون افزود: در اين كشور چرا از قانون به عنوان  همواركننده مسير توسعه استفاده نكنيم و چرا سليقه هاي  خود را حق مطلق تلقي كنيم؟ چرا به كساني كه حرفي دارند حمله و برعليه آنان چماق كشي كنيم؟ نيازي به اين كارها در اين جامعه نيست زيرا جامعه ما راه خود را يافته است.  وزير كشور در اين مراسم از خدمات علي محمد غريباني  استاندار سابق آذربايجان غربي در اين استان قدرداني كرد و به سيدمحمود ميرلوحي استاندار جديد اين استان نيز توصيه كرد از موضع دولت جمهوري اسلامي و رئيس جمهوري كه  حكم استانداران راامضا مي كند حمايت و همكاري همه مديران  و بخش ها را جلب كرده و در حفظ همدلي و تقويت مديريتي  نظام مساعي خود را به كار گيرد.  در اين جلسه علي محمد غريباني استاندار سابق آذربايجان  غربي و مشاورعالي وزير كشور عملكرد20 ماهه خود را در زمينه توسعه اقتصادي، سياسي، اجتماعي و فرهنگي در اين  استان تشريح كرد. 
