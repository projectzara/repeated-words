 مراسمي كه ديروز در مسجد جامع ضرابخانه براي سعيد امامي  (اسلامي)برگزار شد و تركيب كساني كه در اين مراسم شركت  كردند و داعيه اي كه سخنران آن مطرح كرد و واكنشي كه  حاضران نشان دادند، همگي پرسش اند و پاسخ مي خواهند.  در سالهايي كه نسل اول و حتي نسل دوم انقلاب به ياد مي آورند، بازماندگان ضدانقلابيون معدوم، جرات و اجازه  برپايي مراسم گسترده براي از دست رفتگان خود را نداشتند.  انقلاب و حكومت براي اين منع كه ظاهر آن خوشايند نمي نمود، توجيهي منطقي و محكمه پسند داشتند كه مقبوليت  عام يافته بود: ضدانقلاب نبايد فرصت پيدا مي كرد كه از عناصر معدوم خود" چهره "بسازد و آنان را به كانوني براي  تجمع و بازسازي نيروهايش تبديل كند. اما حالا چه شده است  كه براي معدومي كه به بدنامي مرده است، مراسم گسترده  ترتيب داده مي شود و حتي برگزاركنندگان متاسفانه با ظاهر و رفتاري مشابه ماموران امنيتي رسمي، خيابان ها را مي بندند و رفت و آمد خبرنگاران را كنترل مي كنند و از كساني كه قصد ورود به مجلس شب هفت را دارند بازجويي  مي كنند.  جسارت كساني كه در مجلس شركت كردند و بسياري شان حتي  ملاحظه شهرت خود را نكردند، از اصل برگزاري مراسم،  سئوال برانگيزتر است در ميان جمع سوگواران سعيد اسلامي،  چهره هايي حضور داشتند كه ياد پرونده سازي آنها عليه  ياران رئيس جمهوري و انتشار مطبوعاتي و صوتي و تصويري آن  هنوز زنده است.  آيا معناي اين حضور گستاخانه اين نيست كه عقبه سعيد امامي همچنان دست نخورده است و كساني كه او را به كار آدمكشي گماردند، هنوز پابرجا و قدرتمندند؟ آنچه در روزهاي اخير، پيرامون پرونده قتل هاي سازمان  يافته و زنجيره اي رخ داده است، هر شنونده و خواننده اي  را متقاعد مي كند كه بايد در پرونده "پروژه وحشت "به  دنبال رد پاي مهره هاي درشت تري گشت. زيرا اگر غير از اين بود، علي القاعده مي بايست با مرگ سعيد امامي كه از سر بي دقتي يا فريبكاري عامل اصلي قتل ها معرفي شد،  طومار محفل ها جمع مي شد و طي سه روز شاهد سه محفل 400 نفره در مسجد حجت ابن الحسن، بهشت زهرا و مسجد جامع  ضرابخانه نمي بوديم.  با توجه به اين جسارت هاي مكررجامعه ايران حق دارد از مسئولان و نهادهاي كشور بخواهد با پيگيري و شناسايي  گردانندگان اين مجالس كه دهن كجي آشكار به اراده عمومي و تهديد قطعي براي امنيت اجتماعي شهروندان است، سرنخ هاي  آنان را در ميان فرماندهان و سركردگان باند وحشت بيابند و به مردم و مراجع قضايي معرفي كنند; زيرا اگر عفونت  آدمكشان در پيكر جامعه جاري شود بركندن آن پرهزينه تر و دشوارتر خواهد گشت.  محمد يگانه 
