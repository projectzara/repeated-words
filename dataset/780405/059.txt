   * خاتمي: مهندسي ساختمان به دليل ايجاد وفاق اجتماعي  بايد مورد اهتمام سياستگذاران و برنامه ريزان قرار گيرد * رئيس جمهوري در آخرين روز همايش مهندسي ساختمان  سيدمحمد غرضي را به رياست سازمان نظام مهندسي كشور منصوب كرد گروه سياسي: آقاي سيدمحمد خاتمي رئيس جمهوري در دومين  همايش مهندسي ساختمان بر ضرورت حاكم بودن روح فرهنگ  ايراني و اسلامي در هنر معماري و ساختمان سازي كشور تاكيد كرد.  به گزارش ايرنا رئيس جمهوري در مراسم پاياني اين همايش  در تهران همچنين گفت: حاكم بودن روح فرهنگ ايراني بر معماري جامعه هرگز بدان معنا نيست كه ما عينا آنچه را در گذشته بوده تقليد يا ظاهرسازي بكنيم و متعصبانه بخواهيم  بناهاي جديد را همانند ساختمانهاي قرون گذشته بسازيم.  چنين نگرشي نه تنها پسنديده نيست بلكه نشانه بيماري،  تقليد ناآگاهانه و ناسازگاري انسان با محيط و زمانه خويش  است.  آقاي خاتمي اظهارداشت: پيشرفت علم، دستيابي انسان به  تجربه هاي جديد، تحولات شهرنشيني و رشد جمعيت و ارتباطات  در زمينه هاي مختلف علمي واجتماعي نوعي الزامات را به  مهندسان و دست اندركاران امر ساخت و ساز درهمه عرصه ها ديكته مي كند و به افزايش مشتركات جوامع بشري در عرصه  ساختمان و معماري مي انجامد ولي با وجود اين الزامات،  بخشي از ساخت وساز و معماري جامعه تابع معماري تاريخي آن  است.  رئيس جمهوري با تاكيد بر حفظ هويت فرهنگي و تاريخي جامعه  در معماري اظهارداشت: حفظ هويت به معناي اين نيست كه  حتما در گذشته بمانيم، آنگونه كه پدران ما بوده اند بلكه  بايد تحول را به عنوان امري اساسي و مقتضاي تكامل بشر همواره در نظر داشته باشيم.  وي در همين زمينه از طرفداران "تجدد" و" سنت "، به دليل  شيفتگي بيش از حد آنان به آينده يا گذشته انتقاد كرد و گفت: شيفتگي در امور انساني، مانع درك درست پيشرفت و توسعه جامعه خواهد شد.  آقاي خاتمي افزود: ما بايد از علم و مهارت جديد بشري در همه عرصه هااز جمله معماري استفاده كنيم اما فراموش  نكنيم كه كيستيم، از كجا آمده ايم و به كجا مي خواهيم  برويم.  رئيس جمهوري از معماري به عنوان "آيينه مدنيت و هويت  مدني يك جامعه "ياد كرد و اظهارداشت: آشفتگي در معماري  آن گونه كه ما آن را در 150 سال گذشته در معماري خود مشاهده مي كنيم، نشانه اي ازآشفتگي در مدنيت جامعه است.  وي افزود: ميراث داران اين انقلاب بزرگ و مسئولان و متفكران جامعه بايد با پرهيز از درگيرشدن با مسائل سطحي  و اتكا به خودباوري انقلابي خوددر وضعيت كنوني تامل  بيشتري بكنند تا بتوانيم بدون افراط و تفريط ازآشفتگي  150 ساله اخير رهايي يابيم.  آقاي خاتمي گفت: ما بايد هويت خويش را حفظ كنيم اما نه  همانند سنت زدگان كه غرق در گذشته شده اند و نه همچون  تجددطلبان كه به يكباره چشم خودرا بر گذشته جامعه  بسته اند.  وي سپس به ديگر ابعاد اهميت ساختمان و مهندسي آن پرداخت  و ازمهندسي ساختمان به عنوان جذبكننده و جاري كننده  بيشترين حجم سرمايه ملي در كشور ياد كرد.  رئيس جمهوري گفت: مهندسي ساختمان به دليل ايجاد وفاق و عدالت اجتماعي نقش بسيار مهمي در جامعه دارد و بايد مورد اهتمام سياستگذاران و برنامه ريزان آن قرار گيرد آقاي خاتمي پيش از سخنانش، به نمايندگان 240 مهندس  ساختمان كه در 8سال دفاع مقدس به شهادت رسيدند،  پيشكسوتان حرفه ساختمان در كشور، طرحهاي برگزيده  ارائه شده به جشنواره مهندسي ساختمان و مسابقه كاريكاتور اين جشنواره، لوح تقدير و تنديس جشنواره را اهدا كرد.  دراين مراسم سيدمحمد غرضي نيز به عنوان نخستين رئيس  سازمان نظام مهندسي كشور حكم انتصاب خود را به اين سمت  از دست رئيس جمهوري دريافت كرد.  پيش از سخنان وي، عبدالعلي زاده وزير مسكن و شهرسازي  وپيروز حناچي معاون شهرسازي وي گزارشي از دومين جشنواره  مهندسي ساختمان ارائه كردند.  اين جشنواره به مدت دو روز از اول تا سوم تيرماه برگزار شد و در آن مهندسان و كارشناسان شركت كننده به ارائه  مقالات و سخنراني هايي درباره "مسكن بهينه "پرداختند. 
