 * حفظ جان، مال و حيثيت شهروندان از وظايف حوزه هاي  امنيتي است  گروه سياسي: معاون امنيتي وزير كشور در همايش معاونان  سياسي امنيتي استانداريهاي كشور برنامه هاي بازسازي در تشكيلات نيروي انتظامي را امري "اجتنابناپذير" خواند.  به گزارش روابط عمومي وزارت كشور غلامحسين بلنديان در اين همايش تاكيد كرد: بخشي از ماموريتهاي نيروي انتظامي  بايد از اين نيرو تفكيك و خدمات آنها به ساير سازمانها واگذار شود.  بلنديان كمبود پرسنل در نيروي انتظامي را دليل اين امر عنوان كرد.  وي در سخنان خود بر لزوم هماهنگي ميان واحدهاي وزارت  كشور و نيروي انتظامي براي كاهش ميزان جرايم تاكيد كرد و اظهار داشت: حفظ جان، اموال، ناموس و حيثيت شهروندان از وظايف حوزه هاي امنيتي است.  معاون امنيتي وزير كشور با اعلام نتايج يك نظرسنجي  درباره انتظارات مردم از دستگاهاي مسئول در جامعه، به  ترتيب" مبارزه با گراني "،" بيكاري "" ايجاد امكانات رفاهي " ،" كنترل مهاجران خارجي "،" مسائل جوانان "،" شهرداريها" و " مسكن "را مهمترين خواسته هاي مردم برشمرد و اظهار داشت:  اين خواسته ها در واقع تاكيد بر جنبه تامين اجتماعي مردم  است.  براساس اين گزارش، معاونان سياسي و امنيتي استانداريها همچنين با آقاي سيدمحمدخاتمي رئيس جمهوري ديدار و نماز ظهر و عصر را به امامت وي برپا داشتند. 
