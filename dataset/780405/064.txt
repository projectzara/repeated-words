   گروه سياسي: امروز روز جهاني حمايت از قربانيان شكنجه  است به همين مناسبت شخصيت ها و نهادهاي بين المللي و هواداران حقوق بشر با صدور بيانيه هاي جداگانه انزجار خود را از پديده شكنجه و رژيم هاي شكنجه گر اعلام كردند.  به گزارش ايرنا از سازمان ملل، كوفي عنان دبيركل سازمان  ملل نيز در اين باره پيامي منتشر كرد.  كوفي عنان در اين پيام كه روز پنجشنبه در سازمان ملل  منتشر شد گفت روز جهاني حمايت از قربانيان شكنجه(26 ژوئن- 5 تيرماه)فرصتي براي همه است تا صداي خود را در دفاع از كرامت انسان و عزت زندگي انساني بلندكنند.  دبير كل سازمان ملل با اشاره به اعلاميه جهاني حقوق بشر و معاهده حقوق مدني و سياسي و با تاكيد بر اينكه شكنجه  طبق اين اسناد يك جنايت بين المللي است گفت هيچ شرايط استثنايي و ازجمله شرايط جنگ و يا بي ثباتي سياسي داخلي  يا هر موضوع اضطراري ديگري نمي تواند توجيهي براي شكنجه  باشد. عنان گفت باوجود اينكه قوانين ضد شكنجه در بسياري  از كشورهاي جهان به تصويب رسيده، گزارش هايي كه به  كميسيون حقوق بشر سازمان ملل مي رسدحاكيست شكنجه هنوز به  عنوان سلاح ارعاب در زمان جنگ يا ابزاري در دست حكومت هايي كه نمي توانند با اعتماد مردم خود حكومت  كنند استفاده مي شود.  دبير كل سازمان ملل از همه كشورهاي جهان خواست با اين  پديده مبارزه كنند.  وي با اشاره به اساسنامه دادگاه بين المللي كيفري كه در اجلاس رم به تصويب رسيد و در آن شكنجه به عنوان جنايتي  عليه بشريت تعريف شده از همه كشورهاي جهان خواست از اين  دادگاه حمايت كنند و از كشورهايي كه تا به حال اساسنامه  آن را تصويب نكرده اند خواست به اين كار اقدام كنند.  سازمان گزارشگران بدون مرز نيز روز پنجشنبه درپاريس  اعلام كرد: در برخي از كشورها شكنجه به عنوان ابزار سانسور عليه خبرنگاران به كار گرفته مي شود.  به گزارش خبرگزاري آلمان از پاريس، اين سازمان در بيانيه اي به مناسبت روز بين المللي حمايت از قربانيان  شكنجه، به ويژه ازتركيه، سودان، سوريه و برمه به عنوان  كشورهايي نام برد كه در آنها" از شكنجه در سطح وسيعي، به  خصوص عليه روزنامه نگاران استفاده مي شود".  سازمان گزارشگران بدون مرز به ويژه از تركيه و برمه  خواست كه معاهده سازمان ملل درباره حقوق مدني و آزادي هاي سياسي را رعايت كنند. 
