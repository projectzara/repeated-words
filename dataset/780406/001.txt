   كارگزاران جامعه مدني در نگاه سعدي  اشاره:  سخن از مقام شامخ و والاي سعدي و دو اثر گران سنگ او مثال و مصداق وصف خورشيد و" آفتاب آمد دليل آفتاب" است ;  اما اگر عبارتي گفته و نوشته شد بي قراري دل و عنان  گسيختگي قلم است.  بي شك سعدي عليه الرحمه، يكي از چهار ركن زبان و ادب فارسي، و از بنيانگذاران فكر و فرهنگ بشري است كه در پويايي نظام فكري و فلسفي جامعه ديني و مدني، هماره در پي حفظ ساختار و چارچوب دنياي آرماني و مطلوبش، رنج سفر را برخود هموار كرده و از هر خرمني خوشه اي چيده تا دل  نامه وجودش را بر كس ناخوانده نگذارد.  مي توان گفت هر هنرمندي خالق اثري است كه معرف نگاه او به جهان و زندگي است و با اثرش شناخته و پرداخته مي شود.  نگاه آدميان به پديده جهان و كيفيت تجزيه و تحليل آنها و تعيين نتيجه منطقي، بسته به نفس نگريستن است.  استاد شميسا، در كتاب" نقد اشعار سهراب سپهري "جمله  زيبايي را از" كريشنامورتي "در خصوص نگاه آدميان به  پديده هاي گيتي، بيان مي كند كه بي ارتباط با موضوع مورد بحث نيست:  اساس فلسفه كريشنامورتي اين است: "درك ما از پديده هاي  جهان، بايد تازه و به دور از معارف و شناختهاي موروثي  باشد; و فقط در اين صورت است كه درست مي بينيم. "به نظر او در هر نگاه سه عامل وجود دارد:  1- خود نگاه يا عمل ديدن(observation) 2- نگرنده يا مدرك ديدن(observer) 3- نگريسته يا مدرك ديدن(observed) حاصل كلام او اين است: كه نبايد بين نگرنده و نگريسته  فاصله باشد، فاصله حاصل پيشداوري ماست ; پس آنچه مهم و در خور اهتمام است، خود نفس نگريستن است.  بنابراين، سعدي در بوستان به دنبال آنچه كه بايد باشد هست(در واقع همان نفس نگريستن)نه خود نگاه يا عمل ديدن  . روان شاد، استاد يوسفي در مقدمه كتاب شرحي بر بوستان  سعدي، در خصوص ارزش جامعه شناسي بوستان، عبارت زيبايي  آورده اند كه خلاصه آن چنين است:  " پسندها و آرزوهاي سعدي در بوستان بيش از ديگر آثار او جلوه گر است. به عبارت ديگر; سعدي مدينه فاضله اي را كه  مي جسته در بوستان تصوير كرده است، بنده بوستان سعدي را عالم مطلوب او مي پندارم كه در نظر او، در وراي هر چيزي،  نكته اي نهفته و عبرتي است(كيفيت نگاه)و هيچ موضوعي  نيست كه فكر روشن و تيزبين او را برنيانگيزد. " همانطور كه مي دانيم محوري ترين عنصر جامعه مدني سعدي  " عدالت "است و" دادگري "و از همين روي، نخستين باب بوستان، در عدل و تدبير و راي است.  اما كارگزاران جامعه مدني كيانند؟ و چه شرايط و ويژگي هايي دارند؟ نگارنده، اين خصوصيات را به دو دسته  اختصاصي و عمومي تقسيم كرده است:  الف: شرايط اختصاصي كارگزاران:  شيخ اجل، در ديباچه كتاب خود، اين ويژگي ها را چنين  برشمرده است:  1- اطاعت مطلق از خداوند:  چو حاكم به فرمان داور بود خدايش نگهبان و ياور بود توهم گردن از حكم داور مپيچ  كه گردن نپيچند زحكم تو هيچ  2- فراموشي و هيچ انگاري جاه و منزلت حاكم:  چو طاعت كني لبس شاهي مپوش  چو درويش مخلص برآور خروش  نه كشور خدايم نه فرماندهم  يكي از گدايان اين درگهم  3- دعا و نيايش در خلوت شب:  دعا كن به شب چون گدايان به سوز اگر مي كني پادشاهي به روز ب: ويژگي هاي عمومي كارگزاران:  1- مردمي بودن و نگاهداشت خاطر درويشان:(سعدي اولين شرط را تفقد و دلنوازي درويشان مي داند نه آسايش خويش) كه خاطر نگه دار درويش باش  نه در بند آسايش خويش باش  نياسايد اندر ديار تو كس  چو آسايش خويش جويي و بس  بروپاس درويش محتاج دار كه شاه از رعيت بود تاجدار 2- توجه و عنايت بي شائبه به حال رعيت كه بيخ و ريشه  ملك اند:  رعيت چو بيخند و سلطان درخت  درخت، اي پسر باشد از بيخ سخت  مكن تاتواني دل خلق ريش  وگر مي كني مي كني بيخ خويش  فراخي در آن مرز و كشور مخواه  كه دلتنگ بيني رعيت زشاه  خرابي كند مرد شمشير زن  نه چندان كه دود دل طفل و زن  چراغي كه بيوه زني برفروخت  بسي ديده باشي كه شهري بسوخت  برآن باش تا هر چه نيت كني  نظر در صلاح رعيت كني  بسي بر نيايد كه بنياد خود بكند آن كه بنهاد بنياد بد 3- خداترسي حاكمان:  ز مستكبران دلاور بترس  از آن كو نترسد زداوربترس  دگر كشور آباد بيند به خواب كه دارد دل اهل كشور خراب خدا ترس را بررعيت گمار كه معمار است، پرهيزگار سعدي، رياست و حكومت را شايسته كساني نمي داند كه از دست  او، دستهاي دعا به سوي آسمان بلند شده باشد:  رياست به دست كساني خطاست  كه از دستشان دستها برخداست  4- لزوم نگاهداشت خاطر بازرگانان كه سفيران اقتصادي  كشورند:  شهنشه كه بازارگان نجست  در خير برشهر و لشكر ببست  كي آن جا دگر هوشمندان روند چو آوازه رسم بد بشنوند؟ نكو بايدت ]نام [و نيكو قبول  نكودار بازارگان و رسول  تبه گردد مملكت عن قريب كزو خاطر آزرده آيد عن قريب غريب آشنا باش و سياح دوست  كه سياح، جلاب نام نكوست  اما با اين همه سعدي جانب احتياط را گوشزد مي كند:  نكودار ضيف و مسافر عزيز وآسيبشان برحذرباش نيز زبيگانه پرهيز كردن نكوست  كه دشمن توان بود درزي دوست  5- قدرشناسي از آناني كه سوابق خدمت دارند:  قديمان خود را بيفزاي قدر كه هرگز نيايد ز پرورده غدر چو خدمتگزاريت گردد كهن  حق ساليانش فرامش مكن  6- لزوم توجه و احتياط بليغ در كار دولتمردان:  عمل، گردهي مرد منعم شناس  كه مفلس ندارد ز سلطان هراس  چو مشرف دو دست از امانت بداشت  ببايد براو ناظري برگماشت  خداترس بايد امانت گزار امين كز تو ترسد امينش مدار 7- سعه صدر حاكمان و رعايت جانب اعتدال:  يكي را كه معزول كردي زجاه  چو چندي برآيد ببخشش گناه  چو نرمي كني خصم گردد دلير وگر خشم گيري شوند از تو سير درشتي و نرمي به هم در، به است  چورگ زن كه جراح و مرهم نه است  جوانمرد و خوش خوي و بخشنده باش  چو حق برتو پاشد تو بر خلق پاش  8- تعمق و ژرف نگري در عقوبت ناهنجاران:  به سمع رضا مشنو ايذاي كس  وگر گفته آيد به غورش برس  گر آيد گنهكاري اندرپناه  نه شرط است كشتن به اول گناه  چو باري بگفتند و نشنيد پند دگرگوش مالش به زندان و بند چو خشم آيدت برگناه كسي  تامل كنش در عقوبت بسي  19- بي ترديد، اساسي ترين و بنيادي ترين ساختار جامعه  مدني، خشونت گريزي و صلح خواهي براساس گفت وگوي تمدنهاست  و اميد است كه اين مهم در جامعه ما، در تمام سطوح جامعه،  نهادينه و واقع گرايانه شود.  29- تدبر در كار ملك و سياست خارجي:  عدو را به فرصت توان كند پوست  پس او را مدارا چنان كن كه دوست  اگر پيل زوري وگر شير جنگ  به نزديك من صلح بهتر كه جنگ  چو دست از همه حيلتي درگسست  حلال است بردن به شمشير دست  اگر صلح خواهد عدوسر مپيچ  وگر جنگ جويد عنان بر مپيچ  بااندك تامل درك مي شود كه سعدي، اين همه سفارش به لطف و نرم خويي با دشمن را، فقط جهت حفظ نظام ارزشي و ثبات  هنجارهاي ديني مي خواهد اما آنجا كه اين ارزشها از طرف  دشمن تهديد مي شود سفارش به مقابله به مثل مي كند:  تو هم جنگ را باش چو كينه خاست  كه با كينه ور مهرباني خطاست  چو با سفله گويي به لطف و خوشي  فزون گرددش كبر و گردن كشي  10- شناسايي مردان كارآزموده و سپردن امور مهم كشوري به  آنها:  به راي جهانديدگان كاركن  كه صيد آزموده ست گرگ كهن  گرت مملكت بايد آراسته  مده كار معظم به نوخاسته  به خردان مفرماي كار درشت  كه سندان نشايد شكستن به مشت  نخواهي كه ضايع شود روزگار به ناكار ديده مفرماي كار سيدرضا سيدي 
