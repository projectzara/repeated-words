 گروه اجتماعي: طرح تغيير قانون مطبوعات فاقد پشتوانه  علمي است. طراحان از تندروترين مخالفين دولت خاتمي و فاقد هر گونه تجربه مطبوعاتي هستند.  رجبعلي مزروعي رئيس انجمن صنفي روزنامه نگاران در گفتگو با خبرنگار ما ضمن اعلام اين مطلب افزود: حتي در نام گذاري اين طرح مغالطه شده است و اين طرح اصلا"  جهت گيري اصلاحي ندارد.  وي افزود: نمايندگان طراح حتي يك نظرسنجي از جامعه  مطبوعاتي و روزنامه نگاران و تشكلهاي صنفي مطبوعات و هيچگونه مشورتي با دست اندركاران مطبوعات انجام  نداده اند. مزروعي با اعلام اين مطلب كه قاطبه  روزنامه نگاران با اين طرح مخالفند گفت: اگر به اسامي  پيشنهاددهندگان نگاه كنيم متوجه مي شويم كه اين گروه نه  تنها هيچ تجربه مطبوعاتي ندارند بلكه از افراطي ترين  افراد جناح راست مجلس هستند كه بارها در مخالفت با حركتها و برنامه هاي اصلاحي آقاي خاتمي و دولت موضع  گرفته اند.  رئيس انجمن صنفي روزنامه نگاران افزود: اگر طراحان به  فكر اصلاح قانون و رفع ا بهامات بودند در ابتدا از تشكلهاي مطبوعاتي مشورت مي خواستند.  وي افزود: اين طرح آزاديهاي تصريح شده در قانون اساسي را از بين مي برد و ابهامات قانون فعلي را تشديد مي كند.  مزروعي با اشاره به موادي از طرح گفت: پيشنهاددهندگان  بدبيني افراطي نسبت به روزنامه نگاران داشته و بر اين  اساس سعي دارند يك ناامني كامل را بر فعاليت مطبوعاتي  حاكم كنند.  وي افزود: با قانون فعلي هم مطبوعات دست به عصا راه  مي روند و روزنامه نگاران احساس امنيت شغلي نمي كنند و اگر مطبوعات تا حدي مي توانستند وظيفه اصلي خود را انجام  دهند به اين دليل است كه مسئوليت مطالب با مديران مسئول  است و مديران مسئول افرادي شناخته شده و از بزرگان هستند كه به راحتي نمي شود آنها را هر روز به دادگاه كشيد(هر چند مدتي است كه اين كار را مي كنند)و اين باعث شده  روزنامه نگاران بتوانند در فضاي نسبتا" امني به كار بپردازند اگر اين قانون تصويب شود اين فضا كاملا" از بين  مي رود و هيچ كس جرات نمي كند اخباري به روزنامه ها بدهد و مطبوعات از حيز انتفاع ساقط مي شوند. مزروعي مجلس و مطبوعات را دو بازوي نظارتي مردم بر حكومت دانست و گفت:  در جايي كه مجلس نشان داده فعاليت نظارتي خود را به خوبي  انجام نداده است عده اي درصدد هستند تا مطبوعات را هم از اين وظيفه باز دارند.  وي با اشاره به شرايط تعيين هيات منصفه گفت: هيات منصفه  براي اينكه برآيند افكار عمومي باشد بايد گروههاي  غيردولتي درگير مطبوعات اعضاي آنرا انتخاب كنند.  هدف از تغيير در هيات تعيين كننده فقط تغيير تركيب هيات  به نفع يك جناح است و اين شيوه بدترين نوع قانونگذاري  است.  متن كامل ا ين مصاحبه به زودي در صفحه 12 روزنامه منتشر مي شود. 
