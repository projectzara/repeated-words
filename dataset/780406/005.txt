   بهترين راه مبارزه با اعتياد، بوجود آوردن شرايط، محيط و وسايل بهبودي براي مبتلايان به اين بيماري است. اين  بيماري اكنون ديگر محدود به يك نقطه، كشور و منطقه نيست  و به صورت همه گير به تمام نقاط دنيا سرايت كرده است.  دنياي ما از جهات مختلف در حال تغيير است و روش ما در برخورد با مسائل با گذشته تفاوت هاي بسيار كرده است. ما اكنون در اثر اشتباهات و تجربه هاي تلخ خود به مسائلي پي  برده ايم كه شايد اگر اصول آنرا بپذيريم، موفق شويم از تكرار آنها در زمينه هاي ديگر زندگي جلوگيري به عمل  آوريم:  يكي از اين تغييرات بسيار مهم، طرز رفتار و روش متفاوتي  است كه بعضي از پيشروان دنياي ما براي حل مسائل مختلف  جايگزين روش هاي ناموفق گذشته كرده اند. ما در گذشته  براي حل مشكلات خود اكثر مواقع بدون در نظر گرفتن عواقب كار، از روش كنترل شديد بهره برداري مي كرديم كه در بيشتر موارد نتايج اسفناكي برايمان به بار آورده است.  كنترل، بنابه طبيعت خاص خود كه از ترس سرچشمه مي گيرد و زيربنايي منفي دارد، ديدش محدود و نقطه كورش فراوان است.  اين طرز برخورد به نتايج درازمدت توجه ندارد و به نتيجه  فعلي و موقتي اهميت فراوان مي دهد.  به عنوان مثال ما در گذشته براي كنترل آفات نباتي و حشرات ظاهرا" مضر، بدون در نظر گرفتن ضايعات احتمالي  تنها از سموم استفاده كرده ايم اين روش كه در ابتدا بسيار مفيد و موءثر بنظر مي رسيد به مرور زمان ماهيت اصلي  خود را نشان داد و اختلالات جبران ناپذيري نظير فاجعه  DDT را در محيط زيست ما بوجود آورد.  ما در مورد بيماريهاي جسمي و رواني خود نيز بجاي  راه حل هاي منطقي و درازمدت مانند دانش، ورزش، تغذيه  صحيح، محيط زيست و روابط سالم بوسيله داروها كه اثري  موقتي و در بسياري از موارد زيان آور دارند، سعي در كنترل آنها كرده ايم.  امروزه مجامع مترقي كه از اشتباهات خود در زمينه كنترل  حاصل از ترس ضربه و ضرر ديده اند، پس از پژوهش هاي  فراوان، متوجه شده اند كه بهترين راه از ميان برداشتن و يا تخفيف بعضي از معضلات، كمك كردن به از ميان برنده هاي  طبيعي آنان است به عنوان مثال اكنون در بعضي جاها براي  مبارزه با كرم ساقه خوار- بجاي سم از زنبوري كه از اين  آفت تغذيه مي كند استفاده مي شود و يا در باغچه بعضي از خانه هاي غربي از حشرات مفيدي مانند پينه دوز كه از آفات  باغچه تغذيه مي كند، استفاده مي شود.  ما در زمينه مشكلات اجتماعي هم، همچون مسائل ديگر به اين  نتيجه رسيده ايم كه: "كنترل "وسيله اي موقتي است و اعمال  آن باعث پرداخت غرامت هاي فراواني در آينده دور و نزديك  خواهد شد.  براي مثال دولت چين كمونيست در اوايل شروع مبارزه خود با مشكل اعتياد، شدت عمل فراواني از خود نشان داد و سعي كرد با اعدام معتادان اين مشكل را از سر راه خود بردارد اما همين كشور مدتها است روش سابق خود را رها كرده و متوجه  شده است كه اعدام مشكل اعتياد را حل نمي كند و اكنون  مساله را از ديد ديگري مورد بررسي قرار داده اند.  از بين برنده طبيعي اثرات اعتياد و خنثي كننده آن،  بهبودي است. كنترل و شدت عمل در مورد معتادان نتيجه اي  بطور كامل معكوس دارد و شخصيت عصيانگر و ويژه معتادان  باعث مي شود كه آنها در مقابل كنترل مقاومت كنند و با آن  بجنگند. آنها حتي اگر به ظاهر تمكين كنند و مقاومتي از خود را نشان ندهند، در هر حال مانند آتشي در زير خاكستر منتظر فرصتي هستند، كه در وقت مناسب شعله ور شوند.  بهترين راه مبارزه با اعتياد، بوجود آوردن شرايط، محيط و وسايل بهبودي براي مبتلايان به اين بيماري است. اين  بيماري اكنون ديگر محدود به يك نقطه، كشور و منطقه نيست  و بصورت همه گير به تمام نقاط دنيا سرايت كرده است.  اكنون معتادان در سراسر دنيا بصورت خرده فرهنگ در تمام  اجتماعات براي خود جائي باز كرده اند.  براي خنثي كردن و تخفيف اين مشكل عظيم اجتماعي لازم است  در دنيا خرده فرهنگهائي از معتادان بهبود يافته بوجود آيد تا بنابه اقتضاي طبيعي خود(هر پديده يا عنصري بايد رشد كند در غير اين صورت از ميان مي رود)به كار جذب معتادان مشغول شود و آنها را در امر بهبودي كمك كند.  اكنون در اكثر كشورهاگروههاي خودياري و همياري به صورت  يك پديده موفق به خدمت اجتماع و مردم در آمده اند.  امروزه ما متوجه شده ايم كه تبادل اطلاعات و تجربيات -  همياري و همدردي كساني كه مشكل مشتركي دارند از خاصيت  درماني بي نظيري برخوردار است ودر جاييكه حتي بهترين  متخصصان قادر به كمك نيستند، يك همدرد مي تواند همدرد ديگر را كمك كند.  در حال حاضر دو سازمان خودجوش و خودگردان بين المللي كه  از معتادان و الكلي هاي بهبود يافته تشكيل شده است،  بصورت انجمن هاي محلي در سراسر دنيا منجمله كشور ما خدمات خود را در زمينه بهبودي از اعتياد و الكليسم به  رايگان در اختيار مبتلايان قرار مي دهند.  اما متاسفانه تقريبا" نيمي از مبتلايان به اين بيماري به  حدي اسير و گرفتار باورها، احساسات و روال زندگي مخصوص  اعتياد هستند كه قادر نيستند از برنامه بهبودي معتادان  گمنام، يا الكلي هاي گمنام، بهره برداري كنند، حدود 45%  از اعضاي معتادان گمنام، در ايالات متحده و كانادا از طريق مراكز بازپروري مختلف با اين انجمن آشنا مي شوند.  اين عده قبل از آنكه بتوانند برنامه بهبودي خود را از طريق انجمن معتادان دنبال كنند، نياز دارند در يك محيط بازپروري سالم بازيابي مقدماتي خود را انجام داده و سپس  با داشتن يك برنامه مدون و جامع بهبودي از اعتياد،  همچنين مسايل كليدي ديگري نظير مسكن، كار و حرفه و روابط خانوادگي و اجتماعي، وارد اجتماع شوند. دوره هاي  بازپروري به نسبت نياز افراد معمولا" بين يك تا نه ماه و حتي بيشتر به طول مي انجامد. تعدادي از اين مراكز انتفاعي و تعداد بي شماري از آنها بصورت موءسسات خيره  براي معتادان بي بضاعت طراحي شده اند. بسياري از مراكز بازپروري خيريه به كمك مددكاران و مديراني كه از معتادان  بهبود يافته تشكيل شده است، اداره مي شوند هدف اصلي  گردانندگان اين گونه مراكز كه درد اعتياد را شخصا" تجربه  كرده اند، كمك به همنوعان خود مي باشد و انتفاعي نيست.  آنها اكثرا" مخارج اوليه تاسيس اين گونه موءسسات خيريه را شخصا" و با كمك دوستان و نزديكان تامين مي كنند و سپس  جهت پيشبرد اهدافشان از سازمانهاي دولتي و موءسسات ديگر درخواست كمك هزينه مي نمايند. هم اكنون در كشور ما نيز افرادي كه تجربه راه اندازي اين گونه موءسسات را دارا هستند، وجود دارند و اگر موانع قانوني برطرف شود، تعداد بي شماري از مبتلايان كشورمان، امكان بهبودي از اين  بيماري كشنده را پيدا مي كنند.  فروهر تشويقي 
