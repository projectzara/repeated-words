 گروه علمي - فرهنگي: مدير كل تربيت بدني دختران وزارت  آموزش و پرورش گفت: با تفكيك بخش دختران تربيت بدني اين  وزارتخانه، بيش از 9 ميليون دختر دانش آموز در كشور،  بستر مناسبي را براي رفع نيازهاي حركتي خود پيدا كردند.  مهين فرهادي زاد در گفت وگو با خبرگزاري جمهوري اسلامي  افزود: با توجه به فرآيند رشد دختران و نيازهاي حركتي  آنها، آموزش و پرورش لزوم داشتن اداره كل دختران را از سالها قبل احساس كرده بود و اكنون با وجود شرايط مديريتي  مناسب كه براي دختران وجود داشت اين اداره كل به صورت  مستقل فعاليت خود را آغاز كرده است.  فرهادي زاد نويد داد كتاب" راهنماي عملي درس تربيت بدني  در مقطع ابتدايي "تا يك ماه ديگر از زير چاپ بيرون  مي آيد كه اين كتاب از سوي اداره كل تربيت بدني دختران  منتشر شده است.  وي گفت: براي نخستين بار يك دوره كلاس تربيت مدرس در روشهاي تدريس درس تربيت بدني در سه مقطع تحصيلي در مردادماه در تهران برگزار مي شود كه در آن به معلمين  ورزش كشور، روش تدريس كتاب فوق آموزش داده مي شود.  وي درباره دبيرستانهاي ورزش ويژه دختران گفت: سال گذشته  7 دبيرستان در سطح كشور داير بود كه امسال مجوز 3 دبيرستان ديگر نيز صادر شده و آزمون ورودي به آنها در مردادماه برگزار مي شود.  فرهاد زاد با اعلام اين مطلب كه در بخش دختران آموزش و پرورش از نظر مربي و داور كمبودي احساس نمي شود گفت: در سال گذشته 105 كلاس داوري و مربيگري در سطح كشور برگزار شد كه طي آن 2900 نفر آموزش ديدند.  وي افزود: در همين راستا كميته اي تحت عنوان آموزش  راه اندازي شده كه با دعوت از متخصصين مربوطه، مربيان و داوران را با اطلاعات روز به ويژه در خصوص روش هاي جديد تدريس آشنا مي كند.  در حال حاضر 25 انجمن ورزشي در آموزش و پرورش براي  دختران فعاليت دارند. 
