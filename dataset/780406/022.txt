   گروه اقتصادي: بررسي و ارزيابي شبكه سراسري انتقال برق  ايران براي نوسازي و بهسازي و تجهيز آن به سيستم متمركز كنترل خودكار رايانه اي از جمله مفاد قرارداد اخير كارشناسان آلماني با ايران است.  " كلاوس فوگس "رئيس بخش انتقال و توزيع نيروي برق زيمنس  آلمان كه براي انعقاد اين قرارداد به تهران سفر كرده بود در گفت وگو با خبرنگار ما افزود: همكاري اين شركت با ايران به سال هاي دور بازمي گردد و هدف كنوني ما ادامه و تعميق آن است. وي تاكيد كرد كه كارشناسان ايراني در زمينه  اجراي اين طرح توانايي و كارآيي لازم را دارند و شركت  زيمنس با انتقال فن آوري روز به ايران با همكاري  كارشناسان و متخصصان ايراني شبكه كنترل برق سراسري ايران  را به تجهيزات جديد و پيشرفته مجهز مي كند.  وي گفت: با نصب اين تجهيزات جديد در هر زمان و به هر دليل و در هر نقطه اي از ايران برق قطع شود و اختلالي رخ  دهد اين سيستم محل دقيق آن را مشخص مي كند.  وي افزود: در حال حاضر در صورت بروز اشكال در هر نقطه از شبكه برق در ايران كاركنان آن ناحيه بايد با مشكلات،  زحمت و صرف وقت طولاني محل قطع برق را شناسايي و براي  رفع آن اقدام كنند، اما با نصب تجهيزات جديد اين امر با سرعت انجام مي شود و ميزان خاموشي ها و زمان آن كاهش  مي يابد.  نماينده شركت زيمنس تاكيد كرد كه با تمركز كار كنترل  شبكه سراسري برق ايران كه تنها كشورهاي پيشرفته به آن  مجهز هستند حتي الامكان نظارت و كنترل حوادث احتمالي در شبكه برق صادراتي ايران به كشورهاي همسايه نيز ممكن  مي شود.  فوگس افزود، در حال حاضر همكاري كارشناسان و شركت هاي  ايراني براي اجراي اين طرح در سطح بالايي است و در عمل  اين كارشناسان و متخصصان ايراني هستند كه اجراي اين طرح  و نگهداري آن را برعهده دارند.  وي در ادامه با تاكيد بر اينكه طرف آلماني از هيچ كوششي  براي توسعه همكاري با ايران در اين زمينه فروگذار نخواهد كرد، گفت: ما در پي كسب سود سريع نيستيم و باتوجه به  مشكلات اقتصادي موجود در ايران آماده ايم تا با همكاري  لازم در زمينه پرداخت هزينه تجهيزات از سوي ايران  تسهيلات لازم را پيش بيني نمائيم و اگر اين امر در چارچوب قراردادهاي پاياپاي نيز انجام شود آمادگي داريم  كه در اين زمينه نيز هرگونه تسهيلات را در نظر گرفته و اميدواريم كه بتوانيم با اين طرح يك تحول بزرگ در شبكه  توزيع برق و انتقال نيرو در ايران ايجاد كنيم، چيزي كه  براي كشور پهناور ايران لازم است. 
