 رئيس هيات اقتصادي انگليس ديروز در ملاقات با بازرگانان  و صاحبان صنايع ايران در تهران گفت: شركت هاي انگليسي  مايل به سرمايه گذاري درازمدت، انتقال فن آوري، ايجاد اشتغال و تلاش مشترك براي رشد صادرات غيرنفتي  ايران هستند. جرمي هنلي با اشاره به آنكه رئيس جمهوري  ايران تقويت روابط با جامعه بين الملل را در دستور كار خود قرار داده است، افزود: سفرهيات انگليسي به تهران نيز در جهت ملموس كردن اينچنين اهدافي است. وي گفت: مذاكرات  هيات همراهش بيشتر جنبه كسب اطلاعات براي ارتباطات بعدي  دارد. هيات اقتصادي انگليسي، مركب از معاون وزير بازرگاني، مديركل وزارت امورخارجه و نمايندگان 29 شركت  انگليسي كه روز جمعه وارد تهران شدند، ظهرديروز با بازرگانان و صاحبان صنايع ايراني ديدار كردند.  در اين هيات نمايندگان بخشهاي مختلف صنعتي، بانكي،  اقتصادي و بازرگاني انگليس از جمله شركت هاي اكتشاف و توليد نفت و گاز، بانك هاي سرمايه گذاري و موءسسات مالي،  شركت هاي بيمه، شركت هاي پلسازي و نمايندگان صنايع هوا و فضا حضور دارند. 
