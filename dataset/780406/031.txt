 خرماي ايران از مرغوبترين انواع اين محصول در جهان است  و از سال ها پيش يكي از اقلام مهم صادراتي كشور ما را تشكيل مي دهد. اما مشكلاتي كه از چند سال پيش در بخش  توليد و صادرات اين محصول پيش آمده بود، اينك به صورت يك  بحران جدي بر زندگي اقتصادي شمار قابل توجهي از هموطنان  ما كه از اين طريق امرار معاش مي كنند سايه افكنده است.  برپايه گزارش هايي كه در اين زمينه انتشار يافته، بر اثر ركود صادرات محصول خرماي ايران كه خود ناشي از مسايل  گوناگون مي باشد، قيمت اين محصول به پايين ترين سطح خود رسيده است، به طوري كه هزينه برداشت محصول به مراتب بيشتر از بهاي فروش آن مي باشد. محصول خرماي ايران  همواره در جهان خواستاران بسياري داشته است و پيش آمدن  چنين ركودي در صادرات اين محصول بسيار مهم و شگفت انگيز است. اما به اعتبار برخي نظرات كارشناسي، نبود دقت لازم  در آماده سازي و بسته بندي خرما براي صدور به بازارهاي  جهاني در بروز ركود فعلي بسيار موءثر بوده است. به اين  ترتيب يكبار ديگر شاهد سقوط موقعيت ممتاز يكي از اقلام  مهم صادرات ايران بر اثر ضعف صنعت بسته بندي مي باشيم.  گزارش حاضر را كه در همين زمينه تهيه شده است، مي خوانيد.  مي گويند درخت خرما، درخت زندگي است و اين درخت مورد علاقه و توجه مردمان سخت كوش مناطق خرماخيز، به ويژه  عربهاست. عربها از ديرباز براين باور بوده اند كه درخت  خرما داراي احساس و ادراك است و شايد برقراري اين نوع  ارتباط حسي با يك درخت، از يك سو مربوط به تنها منبع  درآمدي آنها و از سوي ديگر محصول غذايي كامل و باارزشي  چون خرما بوده است.  كارشناسان امور غذايي درباره ارزش غذايي خرما مي گويند اين محصول داراي كالري بسيار زيادي است به طوري كه كالري  موجود در 450 گرم خرما بسيار بيشتر از كالري موجود در همين مقدار گوشت گاو و مرغ، نان، تخم مرغ، ماهي،  سيبزميني و... است. همچنين مقدار آهن موجود در خرما و انواع مواد قندي و معدني و پروتئيني و انواع ويتامين هاي  آ، بيك، ب دو بسيار غني است درحال حاضر در سطح وسيعي از كشور به صورت كمربندي سبز از كرمانشاه به خوزستان، فارس،  بوشهر، هرمزگان، سيستان و بلوچستان، كرمان، طبس و بخشي  از مركز ايران در حاشيه كويرلوت در خوروبيابانك اصفهان  محصول باارزش خرما كشت مي شود و چرخه زندگي ميليونها نفر از مردم در گرو توليد اين محصول است.  يك متخصص تغذيه مي گويد: بدن انسان روزانه به مقداري آهن  نياز دارد و در هر 100 گرم خرما 3 تا 6 ميلي گرم آهن  يافت مي شود. لذا با خوردن چند عدد خرما در روز، مي توان  بي دردسر آهن موردنياز بدن را تامين كرد. از سوي ديگر آهن آن مي تواند ترميم كننده و سازنده گلبولهاي خون باشد و خرما در جلوگيري از كم خوني و يا درمان آن موءثر است.  گذشته از اين، خرما براي كبد بسيار سودمند است و از ابتلا به سرطان جلوگيري مي كند و عضلات، اعصاب، مغز و كليه ها را تقويت مي كند. همچنين مبتلايان به ديابت  (بيماري قند)مي توانند از قند موجود در خرما استفاده  كنند. زيرا مقدار كالري خرما نسبت به قند به مراتب كمتر است، اما ارزش غذايي آن از قند بيشتر است، چه قند در خرما قند زنده است.  شواهد تاريخي و متون كتب آسماني نيز همانند تورات، انجيل  و قرآن كريم حكايتها از قدمت كشت و مصرف خرما به حداقل  از 6 هزار سال قبل از ميلاد مسيح دارند.  اما محصول درخت خرما با آن همه ارزش غذايي و اقتصادي كه  اينك نيز زندگي ميليونها نفر در گرو توليد و فروش آن  مي باشد، با وضعيت غم انگيزي روبه رو شده است: خرما روي  دستمان مانده است !  نخل طلايي روي دستمان مانده است !  در هفته هاي اخير در خبرها آمده بود كه زندگي  خانواده هاي كشاورز- خاص محصول خرما- به دليل ركود بازار داخلي و عدم صادرات و مشكلات صنايع جنبي با خطر مواجه  است و خرماي توليدي آنها روي دستشان مانده است. زيرا اقتصاد معيشتي آنها وابسته به توليد اين محصول است.  منصوري يك نخلدار دشتستاني در اين مورد مي گويد: درحالي  كه اقتصاد اكثر خانواده هاي كشاورز منطقه وابسته به فروش  محصول خرما است به دليل عدم كشش بازار داخلي و نبودن  بازاريابي مناسب براي صادرات و قوانين دست وپاگير گمركي  باعث شده كه هزاران تن محصول خرماي كشاورزان به فروش  نرود و براثر فسادپذيري تدريجي دور ريخته شود.  وي مي گويد: باتوجه به سياست دولت مبني بر توسعه صادرات  غيرنفتي و محدوديت كشورهاي توليدكننده خرما و مرغوبيت  محصول ما، مي توان با رونق صادرات اين محصول، زندگي  نخلداران را هم تضمين كرد.  علوي نژاد يكي از معاونان استانداري بوشهر نيز در اين  مورد گفته است: از مجموع توليدات اين استان كه بيش از 130 هزار تن خرما بوده است پارسال فقط يك درصد آن به  خارج كشور صادر شد. اين مشكل و عدم كشش بازار داخلي باعث  شده تا هم اكنون حجم زيادي از خرماي توليدي اين استان  روي دست نخلداران بماند.  علاوه بر اين، با عدم صدور خرما، قيمت اين محصول نيز پي درپي كاهش يافته به طوري كه هم اينك هر كيلوگرم خرما از نوع كبكاب كه از گونه هاي درجه يك است در بازار حتي  با كيلويي 40 تومان هم فروش نمي رود. درحالي كه توليد و برداشت هر كيلوگرم خرما در استان بوشهر حداقل دو برابر اين رقم هزينه دربردارد!  وي همچنين افزوده است: باوجود واحدهاي بسته بندي خرما در سالهاي گذشته در اين استان، به دليل عدم برخورداري از نيروي انساني متخصص و با تجربه در زمينه خريد، بسته بندي  و صادرات، به صورت موفق عمل نشده است.  به نظر مي رسد با توجه به اينكه يكي از محورهاي توسعه  بوشهرپرورش و صادرات خرما مي باشد جا دارد براي تامين  نيروي متخصص جوانان استان نيز رشته هاي تحصيلي خود را درارتباط با اين محور انتخاب كنند.  محمودي استاندار سيستان و بلوچستان نيز در اين مورد گفت:  اين استان اولين توليدكننده خرما در كشور است اما به  دليل توجه نكردن به بسته بندي و مسائل استاندارد در صادرات، خرماي توليدشده روي دست نخل كاران مانده است و به خاطر كم توجهي به اين محصول بخش مهمي از خرماي منطقه  ازبين رفته و يا به مصرف دام مي رسد!  دست ما كوتاه و خرما بر نخيل  خرما يكي از محصولات عمده كشور مي باشد كه ازلحاظ توليد و صادرات داراي مقام بالايي در جهان است، اما به دليل  بي توجهي به آماده سازي و بسته بندي در صادرات، خرماي  ايران هنوز جايگاه مناسبي در بازارهاي جهاني ندارد و اكنون با نازل ترين قيمت ها صادر مي شود. اين درحالي است  كه، كشورهايي كه توليدكننده خرما نيستند، فقط به دليل  بهره مندي از صنعت بسته بندي از ارزش افزوده حاصل از توليد ما، سهم بسيار مي برند.  باغهاي خرماي كشور ازنظر اقلام مختلف، چگونگي استقرار درختان و وضعيت كاشت، داشت درخت و برداشت خرما گوناگون  است، به طوري كه حدود 200 رقم خرما در كشور توليد مي شود كه همه آنها مرغوب نيستند و فقط تعدادي از اقلام خرماي  توليدي كشور داراي كيفيت و مرغوبيت است.  باغهاي كشور نيز بيشتر به صورت سنتي احداث و نگهداري  مي شود و در عمليات داشت و برداشت هم بيشتر از روشهاي  سنتي و نيمه سنتي پيروي مي شود و باغهاي كمي وجود دارد كه به شكل نيمه مكانيزه اداره شود. در باغهاي سنتي  عمليات برداشت و بسته بندي همزمان انجام مي شود و محصول  با كارتن به بازار عرضه مي شود. ضمن آنكه خرماي  آماده سازي شده براي مصرف چندان ازلحاظ بهداشتي قابل  قبول نيست.  محمد كاشاني مشاور دفتر نخيلات وزارت كشاورزي دراين باره  مي گويد: سطح زير كشت خرما در سال زراعي 7776، براساس  آمار اداره كل آمار و اطلاعات وزارت كشاورزي 218 هزار هكتار بوده است كه از اين سطح 81 درصد آن معادل 177 هزار هكتار خرماي بارور بوده و توليد اين سطح نيز معادل 918 هزار تن محصول بوده است. دربين استانها نيز استان  هرمزگان با برداشت 171 هزار تن خرما مقام اول را دارد و بعداز آن سيستان و بلوچستان قرار دارد.  وي مي گويد: به طور متوسط در هر هكتار باغ خرما حدود 5 هزار و 190 كيلوگرم محصول به عمل مي آيد كه در هر هكتار به طور متوسط 200 اصله درخت وجود دارد.  در حال حاضر شيوه كشت بيشتر سنتي و" هفته كاري "است و محصول به عمل آمده با اين شيوه، چندان خوب نيست و از لحاظ كمي نيز توليد كم است، مثل كشت خرما در بافق، طبس و خورو بيابانك.  وي مي گويد: اراضي خرماكاري بسيار قديمي و قدمت آنها به  70 تا 80 سال مي رسد و به همين دليل شيوه كشت سنتي است و دانش كافي در توليد اين محصول وجود ندارد و خرما به طور عمده با بذر خرما كاشته شده است.  اما در بعضي از مناطق مثل جهرم و بم كه آب كافي دارند و خرما با روش "پاجوش "كاشته شده است توليد محصول با كيفيت  بالاتر و ميزان توليد نيز براي هر درخت به 300 كيلوگرم  هم مي رسد، در حالي كه متوسط توليد خرما در هر درخت 100 كيلوگرم است.  ادامه دارد 
