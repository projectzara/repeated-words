 روزنامه تايمز چاپ دهلي نو ديروز نوشت، هند تحت فشارهاي  فزاينده آمريكا در حال بررسي پيشنهاد عقبنشيني امن شبه  نظاميان مسلح از كشمير تحت كنترل هند به داخل پاكستان  است.  به گزارش خبرگزاري رويتر، اين روزنامه به نقل از منابع  معتبر خبري نوشت، دولت هند كميته اي را مامور بررسي اين  پيشنهاد كرده است.  براساس اين گزارش، اين پيشنهاد صلح در ديدار دو تن از مقامات عاليرتبه آمريكايي با نوازشريف نخست وزير پاكستان  كه روز جمعه صورت گرفت، مطرح شد. سپس پاكستاني ها آن را به اطلاع مقام هاي هندي رساندند.  گيبسون لانفر معاون وزير خارجه آمريكا و آنتوني زيني  فرمانده نيروهاي اين كشور در خاورميانه، روز جمعه در ديدار با مقامات پاكستاني در اسلام آباد اوضاع در كارگيل  را بررسي كردند.  هند شبه نظاميان مسلح كشمير را نفوذي هاي پاكستان  مي خواند ولي اسلام آباد اين اتهام را به شدت رد كرده  است كشورهاي غربي در چند روز اخير فشارهاي خود را بر پاكستان براي عقبنشيني شبه نظاميان از كشمير افزايش  داده اند. ساعاتي قبل از ديدار مقامات آمريكايي و پاكستاني جيمز روبين سخنگوي وزارت خارجه آمريكا اسلام آباد را براي ورود به خاك هند مورد سرزنش قرار داد.  در گزارش منتشر شده در اين روزنامه آمده است، پاكستان  همچنين از هند خواسته است با برگزاري مذاكره بر سر مناقشه 50 ساله كشمير موافقت كند. 
