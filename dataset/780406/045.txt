   دكتر مهدي طالب * اشاره  اين مقاله قبل از اينكه به طور منسجم به نتيجه مطالعه اي  خاص بپردازد، بيشتر در پي طرح مطالبي كلي و اساسي در مورد انجام پژوهشهاي فرهنگي است. نويسنده ابتدا با استقبال از توجه به مطالعات فرهنگي سعي كرده عمده ترين  موانع موجود در اين راه را مورد اشاره قرار دهد، سپس به  يكي از نكات مطرح در اين ايام يعني مشاركت سياسي مردم و استقرار جامعه مدني اشاره و به دو مانع فرهنگي در اين  زمينه اشاره كرده است. آنگاه چگونگي استفاده از پژوهش هاي مربوط در جهت ترويج و اشاعه پديده هاي مطلوب و مورد نظر برنامه ريزان فرهنگي را مورد بررسي قرار مي دهد.  گروه مقالات  چند سالي است كه بحث از پژوهشهاي فرهنگي به ميان آمده  است. اين توجه جاي تشكر دارد خصوصا" ازآن جهت كه  مي تواند عنايت به فرهنگ خودي را برانگيزاند و از همه  مهمتر اميد اين مي رود كه گسترش اين مطالعات منجر به  استفاده هاي مطلوب از آن گرديده و توانايي لازم را به  برنامه ريزان فرهنگي براي مقابله اصولي با تهاجم فرهنگي  ارزاني دارد.  قبل از پرداختن به اولويت هاي پژوهشي ابتدا نگاه كوتاه  به موانع و مشكلات انجام پژوهشهاي فرهنگي در كشور مي اندازيم.  مي توان با توجه به تجارب، نكات زير را به عنوان موانع و مشكلات انجام پژوهشهاي فرهنگي برشمرد:  1- مشكل روش  مشكل متدولوژيك و ضرورت استفاده از شيوه هايي كه زمان بر وپرهزينه و ژرفانگر است. اين شيوه ها معمولا" از اعتبار بالايي برخوردار نيستند اگر چه روايي زيادي دارند و به  دليل عدم ضرورت استفاده از فرمولهاي آماري و محاسبات  رياضي مورد توجه محققان عجول و كم عمق قرار نمي گيرد.  عدم توجه به اين گونه مطالعات و عدم سرمايه گذاري در مطالعات فرهنگي از يك طرف و توجه نكردن محافل دانشگاهي  به شيوه هاي مطالعات فرهنگي كه عمدتا" بر روشهاي مردم  شناسي تكيه دارند باعث شده كه دانشجويان نيز كمتر با پژوهشهاي فرهنگي آشنا شوند و حتي شيوه هاي مطالعات عمقي  چون در كتاب فلان استاد نيامده و در امتحان فوق ليسانس  هم سئوالي در اين مورد تدوين نمي شود در دانشگاهها مهجور مانده است.  2- نقش ايدئولوژي درمطالعات فرهنگي  تاثير ايدئولوژي در انتخاب موضوع و زاويه نگاه به  موضوعات فرهنگي از ديگر مشكلاتي است كه پرداختن به مسائل  اساسي فرهنگي را در جوامع شهري و روستايي با مشكلات  فراواني مواجه كرده است. كم توجهي به واقعيات فرهنگي  موجب شده است تا بسياري از پديده هاي نوين و يا حتي  سازمانهاي اجتماعي مورد نياز تحولات سريع جامعه نتوانند در ايران پايدار گردند و يا كاركردهاي مورد انتظار را داشته باشند. مثلا" حزب، انجمن هاي صنفي، شركتهاي تعاوني  و موءسسات عمومي و يا موءسسات غير دولتي كه امروزه همراه  با سازمانهاي حكومت محلي از عمده ترين ابزار توسعه  پايدار به شمار مي آيند. زيرا زمينه هاي فرهنگي  كاركردشان در جامعه مورد توجه قرار نگرفته است آيا كسي  به طور اصولي از خود پرسيده است كه چرا حزب در ايران با سابقه اي از صدر مشروطيت تاكنون هنوز مقبول و آشناي مردم  نيست و همواره با بدبيني و عدم مشاركت واقعي مردم مواجه  بوده است؟ موءسسات و يا سازمانهاي عرفي غير رسمي با كاركردهايي نظير حزب را كدام محقق مورد بررسي قرار داده  است؟ ازآنجا كه نگرش هاي حاكم در جامعه به دنبال ايجاد موءسسات  جديد بوده است هيچگاه به ويژگيهاي جامعه خودي و استفاده  از آنها براي ترويج پديده هاي نو عنايت نشده است.  ويژگيهاي فرهنگي هر كشور خاص آن كشور است. به طور مثال  ريا در رفتار افراد ويا بي انصافي در مورد قضاوت نسبت به  ديگران و يا.. را خصوصيات فرهنگي ما مي دانند. خصوصيت  مربوط به رسوبات فرهنگ استبدادي نيز حزب را در كشور حالتي صوري داده است و...  از ديگر مشكلات و موانع اساسي فراروي انجام پژوهش هاي  فرهنگي تاثير شديد نگرش محقق در انتخاب و بررسي موضوع  است. در تحقيقات اجتماعي مثل تحقيقات تجربي بحث از بي طرفي محقق و... مي كنند ولي اين كار عملا" در مطالعات  اجتماعي حداقل در انتخاب و تبيين موضوع مورد بررسي موجود نيست. دركشورهاي سوسياليستي از انجام مطالعاتي حول محور كاركردگرايي خبري نيست و در كشورهاي كاپيتاليستي مطالعات  مربوط به زيربنا و روبنا يا وجود ندارد و يا نادراند.  ايدئولوژي و يا وجه نظر محقق فقط به مسائل سياسي ختم  نمي شود بلكه به موضوع تجدد و نگرش هاي متداول در محافل  روشنفكري نيز بستگي دارد. كار در زمينه مراسم و كاركردهاي آنها در حيطه خواستگاري و ازدواج امروزه نوعي  نبش قبر تلقي مي شود و پرداختن به آن در مقابل پرداختن  به موضوعاتي كه در غرب مورد توجه است مثل لومپنيسم كم  ارزش ملاحظه مي شود.  انجام مطالعات دقيق فرهنگي و انتخاب ارزش هاي اجتماعي  مطرح در آنها مثل اهميت كاركردن، صرفه جويي و قناعت، مثل  حيا و احترام به بزرگترها، مثل مساعدتهاي فاميل به  يكديگر، مثل كمك به حل مشكلات ديگران، مثل عيادت از بيمار، مثل زندگي فرزندان حداقل تا تامين پس انداز لازم  براي شروع زندگي فردي و... مي تواند در برنامه ريزيها مورد توجه و عنايت باشد و در تلويزيون به جاي تكيه بر فيلمهايي كه خانواده را خوار مي كنند و فرديت را تسري  مي نمايد مي توان از ويژگيهاي مناسب و مطلوب خود بهره  گرفت. اين استفاده مستلزم باور سناريونويس، كارگردان به  اهميت فرهنگ خودي و به عبارتي خودباوري و اعتماد به نفس  است كه متاسفانه در همه فرهنگ بي بنياد غربي اين مهم به  ضد ارزش تبديل شده است. به اثر سريال سالهاي دور از خانه  (اوشين)در ايران و ساير كشورهاي آسيايي توجه كنيد. اين  فيلم را گروهي جامعه شناس با انجام مطالعاتي چند ساله در مورد احياء فرهنگ ژاپني نوشته بودند و امثال اين فيلم هر روز از شبكه اول و دوم در بهترين ساعات پخش مي شود. زيرا از اين رسانه عمومي و فراگير براي احياء خصائل فرهنگي  استفاده مي شود. در حاليكه در سناريوهاي سريالهاي فارسي  آنچه كه وجود ندارد تحقيق و توجه به خصائل فرهنگي خودي  است، وقتي هم قرار است به چنين مواردي پرداخته شود از نظر زمان وقوع داستان آنقدر به عقب برمي گردند كه حالت  داستان تاريخي به خود پيدا مي كند. مهمترين اشكال در شروع پژوهشهاي فرهنگي زاويه نگاه به فرهنگ بومي است، تحت  تاثير خود باختگي فرهنگي يا نگاه تحقيرآميز و يا موزه اي  و به سخره گرفتن آن، مثل برخوردي كه در كشور راجع به  صنايع دستي و بومي ما شده و مي شود لذا صنايع دستي را براي موزه ها و يا جهانگردان مي سازند و فرشهاي دستي  خودمان را مثل خارجي ها بر ديوار مي كوبندو مثل آنها از فرش ماشيني طرح كاشان يا نائين استفاده مي كنند. نمد مالي را قرون وسطايي مي دانند و موكت را تجدد مي انگاريم  و.. در حاليكه در ژاپن هنوز تاتامي فرش اصلي است. در ژاپن در اداره و منزل، در محيط كار و يا زندگي با كفش  وارد نمي شوند، حتي اگر بيمارستان باشد كه رعايت كامل  بهداشت مي شود. در كشور ما كه نجسي و پاكي وجود داشته و دارد چند نوشته به در و ديوار راهرو ورودي نصب مي شود و استدعاي درآوردن كفش مي شود ولي...  3- تعارض بين سنت و تجدد يكي از ابعاد مطالعات فرهنگي عنايت به پژوهشهاي مربوط به  سنن و آداب و رسوم، هنجارها و ارزشهاي اجتماعي بومي است.  توجه به تجدد و كم ارزش كردن و بي اعتبار كردن خود داشته ها و باورهاي خودي اگرچه از گذشته هاي دور و زمان  پادشاهان صفوي شروع شده است ولي به طور رسمي و برنامه ريزي شده، برنامه رضاخان بود. از آن دوره به رغم  اصرار محافل داخلي و خارجي به سرعت بخشيدن به تجدد،  مقاومتهاي فرهنگي از جانب مردم در اين زمينه صورت گرفت  ولي به تدريج و با پيشرفت رسانه هاي گروهي و سير به سوي  دهكده جهاني و كاسته شدن از تاثير نهادهاي اجتماعي مثل  خانواده و... ضرورت دخالت موءسسات رسمي داراي رسالت در امر فرهنگ و ارشاد اسلامي را اجتنابناپذير ساخته است.  مدتها در اين كشور براي تجدد و هويت زدايي برنامه ريزي  شده و كار كرده اند و سرمايه گذاري مستقيم و غير مستقيم  شده است، اگرامروز مي خواهيم به خود آئيم و از سرگشتگي  رهايي پيدا كنيم بدون برنامه ميسر نيست. در كشور ژاپن به  رغم تاكيدي كه از ابتدا بر فرهنگ خودي داشته و سعي  كرده اند حتي براي واژه هاي خارجي كه به زبان ژاپني وارد مي شود واژه اي ديگر بسازند(مثل دنوا براي تلفن و يا تربي براي تلويزيون و...)حتي الفبايي كاملا" متفاوت  باالفباي خودي براي نوشتن آنها نيز اختراع كرده اند تا به تدريج كار به آنجا نكشد كه فرق واژه خودي و بيگانه  معلوم نشود(مثل واژه لولو و گرگ در ايران)بنابراين بر مسئولين است كه برنامه ريزي كنند و مطالعات فرهنگي اساسي  و متعدد فراهم كنند كه در شوراي فرهنگ عمومي معلوم شود راجع به چه صحبت مي كنند وهر كه از ظن خود يار نشود.  به طور مثال اگر آپارتمان نشيني در كشور جديد است و سي  تا چهل سال از عمرش نمي گذرد ولي روابط همسايگي در كشور داراي سابقه اي قديمي و كاركردهايي اساسي است كه مي توان  پاره اي از آنها را در قالب مقررات و يا رسومي كه در جامعه آگاهانه وضع مي شود رايج كرد و مشكلات فزاينده  مربوط به اين نوع همسايگي را كاهش داد. واحد همسايگي كه  از عمده ترين ابزارهاي نظارتي جامعه بوده امروزه به چنان  حدي رسيده است كه به رغم نزديكي فيزيكي بيشتر انسانها در واحدهاي آپارتماني، كار عدم دخالت به كار هم و رسيدگي به  حوائج ديگران را فضولي دانستن، به جايي رسيده است كه نرخ  بزه و آسيبهاي اجتماعي در اين گونه واحدها بالاست و به  همين دليل قيمت آنها به رغم گراني زمين و مصالح سير نزولي دارد، زيرا به تدريج طشت آنها از بام افتاده و ورود و خروج به اين گونه آپارتمان ها ضد ارزش شده است.  ادامه دارد 
