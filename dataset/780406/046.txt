 (بخش پاياني) علاوه بر اينها با جدا شدن راه كشورهاي قدرتمند اقتصادي  اروپا- از جمله آلمان، ايتاليا و فرانسه - و حتي در تضاد قرار گرفتن منافع اتحاديه اروپا و آمريكا- كه به صورت  رقابت" يورو- دلار" خودنمايي مي كند- آيا مي توان باز هم  تمدن غربي را مساوي آمريكا و اروپاي غربي دانست؟ به نظر نگارنده، آمريكا- و حداكثر- انگليس، در گفت و گوي تمدنها داراي منافع مشترك و تعريف شده اي هستند كما اينكه  آلمان، فرانسه، ايتاليا، اسپانيا، بلژيك و... نيز از همين وضع برخوردارند. از سوي ديگر وارد كردن آمريكا در گفت و گوي تمدن ها چند ايراد عمده را از پيش مطرح  مي نمايد:  - آمريكاييان معمولا" از آنجا كه همواره و به ويژه پس از فروپاشي اتحاد جماهير شوروي، از موضع قدرت واردساز و كارهاي جهاني شده اند بعيد است كه در گفت و گوي تمدن ها،  امتيازي به رقيب بدهند و يا از مواضع اساسي و كلي خود عدول نمايند و از دكترين هژموني در" نظم نوين جهاني " ادعايي، پا پس بكشند.  - آمريكاييان معمولا" نشان داده اند كه در لحظات حساس  مسابقه به راحتي قواعد بازي و گفت وگو را زير پا مي گذارند. بدين اعتبار براي ملزم كردن آمريكا به تعهدات  خود بايد پيشاپيش تمهيدي انديشيد. از سوي ديگر اين نكته  را نيز نبايد فراموش كرد كه در شرايط فعلي، حذف آمريكا از گفت وگوي تمدن ها به هيچ وجه امكان پذير نيست.  با وجود اين چهار تمدن عمده ; در گفت و گوي تمدنها فقدان  دو كشور هند و ژاپن ممكن است چالش هايي را در راه  ساماندهي صلح جهاني به وجود آورد. نكته ناگفته در اين  بحث تركيب حقيقي و حقوقي افرادي است كه هياتهاي نمايندگي  را هدايت و رهبري مي كنند. به نظر مي آيد در فرايند گفت وگوي تمدن ها، بايد كمترين نقش انديشگي را براي  ديپلماتها قائل شد. موارد بي شماري از حوادث و رخدادهاي  تاريخ معاصر ما گواهي مي دهد كه ديپلماتها- اگر قابل  اعتماد هم باشند- نه ماندگارند و نه نظريه پرداز و فرهنگساز. چه كسي مي تواند ابهت و موقعيت ممتاز سياسي  ميخائيل گورباچف را در آستانه تحقق دو طرح گلاسنوس و پروسترويكا ناديده بگيرد؟ و در عين حال با در نظر گرفتن  وضعيت بي ارزش فعلي وي - حداقل در مقام يك ديپلمات - به  بي ثباتي موقعيت اجتماعي، سياسي و فرهنگي سياستمداران پي  نبرد؟ بايد گفت:  - سازندگان تمدن و فرهنگ بايد نقش اول را ايفا نمايند.  - و ديپلماتها در خدمت متفكران قرار گيرند.  به عقيده نگارنده حدواسط، و يا پل رابط اين دو جريان - كه  به طور سنتي هيچگاه كنار يك سفره ننشسته اند- مي تواند افرادي واقع شوند كه ما از ايشان به چهره هاي "ديپلمات -  فرهنگي" ياد مي كنيم. ديپلماتهايي كه با اصول و مباني  تمدن و فرهنگ آشنا هستند و مي توانند ضمن ارتباط صحيح و معني دار با اهالي انديشه - كه خود نيز در شمار ايشانند-  مصوبات گفت وگوي تمدنها را عملي نمايند بدين لحاظ بايد گفت(و پذيرفت)- كه في المثل در ايران - اگرچه تركيب اصلي  اعضاي هيات گفت وگوي تمدنها الزاما" از چهره هاي شاخص  حوزه و دانشگاه تعيين مي شود، اما اين امر به مثابه  ناديده گرفتن نقش موءثر ديپلماتهايي كه سالها در عرصه دين،  فرهنگ و تمدن قلم و قدم زده اند، نيست.  و آخرين نكته اينكه محورهاي گفت و گوي تمدن ها- كه با هدف دستيابي به صلح و توسعه پايدار جهاني صورت مي گيرد-  مي تواند مجموعه اي از موضوعاتي باشد كه نگارنده در مبحث  " راهكارها" به ميان كشيد. 
