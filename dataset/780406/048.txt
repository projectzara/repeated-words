 نوشته: نيگل واربرتن  ترجمه: اسماعيل صديقي پاشاكي     اين نوع تفكر عبارت از آن است كه تصور كنيم منطق دوحدي  برعالم حاكم است و هر پديده خاصي را جلوه يكي ازآن دو حد بدانيم يعني به فرض، آنها را مصداق صفريا صد به شمار آوريم، حال آنكه در واقع پيوستار وزنجيره اي از درجات  احتمالي وجود دارد كه ممكن است آن چيز، مصداق يكي از درجات موجود در بين آن دو حدباشد. اين تفكر گونه اي از دوگانگي كاذب است. تفكر سياه و سفيد هنگامي پيدا مي شود كه كوشش كنيم عالم و آدم را خيلي ساده در مقولات از پيش  پنداشته شده قرار دهيم. براي مثال اگر اين واقعيت را ناديده بگيريم كه ميان سلامت رواني كامل و ديوانگي مراتب زيادي وجود دارد و برداشت ما از انسانها بدانگونه باشد كه به سادگي آنان را در اين يا آن طبقه جاي دهيم، يعني  انسانها را به لحاظ رواني يا كاملا" سالم به حساب آوريم  يا ديوانه، دچار نوعي از تفكر سياه و سفيد شده ايم. كسي  كه ديوانگي را به صورت پديده همه يا هيچ ديده بدون شك  واقعيت راكژ و ناراست جلوه داده است. بنابر اين بايد در اين باره طيفي را در نظر آوريم كه هريك از ما در نقطه اي  از آن جا مي گيريم(هرچند كه جايگاه ما در اين طيف در همه عمر ثابت نمي باشد)به همين قياس، اگر بخواهيم  انسانها را در دو مقوله متضاد خودخواهي صرف و ديگر خواهي  محض تقسيم بندي كنيم دوگانگي كاذب ديگري را به ميان  آورده ايم كه برپايه تفكر سياه و سفيد قرار گرفته است.  البته چنين نيست كه بگوئيم تفكر سياه و سفيد هميشه  نامربوط است. در برخي موارد واقعا" فقط دو حد وجود دارد كه بايد يكي از آنها را انتخاب كرد. براي مثال نامعقول  نيست كه همه پاسخ هاي ارائه شده در آزمون چند گزينه اي  رياضيات را به دو حد درست و نادرست تقسيم كنيم همچنين به  دور از عقل نيست كه دوندگان را به دو دسته از كساني كه  يك مايل را در كمتر از چهار دقيقه دويده اند و آنهايي كه  همان مسافت را در آن زمان طي نكرده اند رده بندي كنيم.  در دو مثال مذكور در بالا هيچ مرتبه اي را نمي توان يافت  كه بتواند بين دو حد واقع شود در هر صورت، آنجا كه  مراتب بينابيني وجود دارد هميشه تفكر سياه و سفيد حكايت  از آن مي كند كه واقعيت زياده از حد ساده شده است. البته  در برخي اوقات چيزي افزون بر ساده كردن بي رويه واقعيت  در ميان است: براي مثال ممكن است آن را به عنوان صورتي  از سخنوري تهييجي به كار گيرند. چنانكه در اظهار شعارگونه هر كه با مانيست برماست. دوگانگي كاذبي از نوع  سياه و سفيد را مي توان ديد كه در آن امكان بي طرفي و نيز مراتب مختلف وفاداري انسانها در باره عقيده اي  ناديده گرفته شده است، با اين قصد كه شنونده را به حركتي  احساسي و پشتيباني از آرمان مورد نظر برانگيزاند. 
