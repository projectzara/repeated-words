 گروه شهري: در هر گونه بازيابي هويت معماري شهري، جايگاه  عناصر طبيعي نظير رود- دره ها بايد مشخص و براي حفظ آن  تلاش شود، زيرا اينگونه عناصر طبيعي درواقع اندام هاي  بدنه شهر به منظور پيونددادن انسان، طبيعت و شهر و همچنين لازمه ارتقاء كيفيت محيط زيست به شمار مي آيد.  دكتر محمد امين ميرفندرسكي - استاد رشته شهرسازي و معماري  كه در چهاردهمين جلسه سخنراني هاي حوزه معاونت شهرسازي و معماري شهرداري تهران براي متخصصين و دانشجويان سخن  مي گفت، با اظهار اين مطلب، علاوه بر تاكيد به منظور مراعات اين ملاحظات در هرگونه تعامل اقتصادي و اجتماعي،  انگيزه انتخاب تهران به عنوان پايتخت را، منظر پرجاذبه  دامنه البرز و موهبت هاي طبيعي آن كه شهر را زيبا ساخته،  ذكر نمود.  وي با ذكر چنين عناصر زيباساز شهر تهران از احتمال  انتخاب تهران يا پاريس به عنوان مركزيت ارتباط تمدن ها خبر داد.  ميرفندرسكي ضمن اشاره به نابودي بيشتر دهكده هاي حومه  شهر نظير فرحزاد، دركه، دارآباد و لويزان تاكيد كرد توسعه شهري لزوما" با محو عناصر طبيعي نبايد همراه شود همچنانكه دهكده هاي حاشيه شهرهاي پيشرفته دنيا نيز حفظ شده است.  وي با اشاره به ضرورت طراحي مناسب پيرامون رود- دره ها از طريق تامين پياده راه جانبي و پل عبور پياده ها بر روي آن، به ساخت تونل عبور فاضلاب، شبكه آب و برق از بستر دره ها، گفت: اين گونه اقدامات كنار آمدن انسان و سازگاري او را با طبيعت موجب مي شود.  به گزارش روابط عمومي حوزه معاونت شهرسازي و معماري  شهرداري تهران، ميرفندرسكي از رود- دره ها به عنوان  دهليز عبور هواي مطبوع در شهر ياد كرد و از مسئولان  شهرداري و شوراي شهر براي پيشگيري از پوشاندن و نابودي  رود- دره مقصودبيك استمداد كرد. 
