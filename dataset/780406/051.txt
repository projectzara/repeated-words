   گروه شهري: همزمان با آغاز هفته وحدت و ميلاد پربركت  حضرت رسول اكرم(ص)و به مناسبت شصتمين سالگرد تاسيس مركز آموزش فنون هوائي، برنامه نمايش هوائي در مجموعه پروازي  آسمان ري واقع در محدوده شهرداري منطقه 20 به اجرا درآمد.  به گزارش روابط عمومي شهرداري منطقه 20 در اين برنامه كه  جمعي از اعضاي شوراي شهر تهران ; نمايندگان مجلس شوراي  اسلامي، شهرداران مناطق، مسئولين كشوري و لشگري و گروهي  از مردم علاقه مند به پرواز حضور داشتند مهندس احمدي  خميني شهردار منطقه 20 طي سخناني بر ادامه روند سازندگي  در شهر ري تاكيد كرد و گفت: اقدامات عمراني و فرهنگي  بويژه احداث مجموعه پروازي كه با همكاري مركز آموزش فنون  هوائي صورت گرفته و در نوع خود در خاورميانه منحصربفرد است گامي مهم و موءثر در جهت غني سازي اوقات فراغت و اشتغال زائي براي جوانان مي باشد.  شهردار منطقه 20 سپس به گذشته نابسامان شهرري و اوضاع  سامان يافته امروز اين منطقه اشاره نمود و افزود: توسعه  چشمگير منطقه 20 مرهون مديريت قوي گذشته و امروز شهرداري  تهران و كاركنان خدوم آنست.  همچنين در حاشيه برنامه نمايش هوائي مهندس غرضي عضو شوراي تهران در مصاحبه با خبرنگار ما ضمن قدرداني از احداث اين مجموعه پروازي توسط شهرداري منطقه 20، فن آوري  توام با ورزش را از خصيصه هاي مثبت آن برشمرد و افزود:  احداث اينگونه اماكن علاوه بر جذب جوانان، بجاي آنكه  هزينه ساز باشد منفعت ساز است و اين بهترين نوع خدمتي  است كه مي توانيم به جوانان داشته باشيم. وي يادآور شد بهره وري از اين نوع مجموعه ها علاوه بر اشتغال زائي، با تكنولوژي و فن آوري همراه است و توسعه بيشتر آن از طريق  انديشه اي نو و برتر مي تواند اوقات فراغت ارزان، پرتحرك  و فعال را ايجاد نمايد.  مهندس ابراهيم اصغرزاده ازجمله ديگر اعضاي شوراي شهر تهران نيزبا اظهار رضايت از نوع كاري كه شهرداري منطقه  20 به آن همت گماشته است افزود: احداث مجموعه پروازي  آسمان ري تركيبي از تكنيك، ورزش و هنر است و با توجه به  اينكه شهرري يك منطقه كاملا" باستاني و قديمي است ايجاد اينگونه اماكن در اين منطقه، براي غني سازي اوقات فراغت  ضروريست. وي افزود: الحمدالله شهرداريهاي مناطق ديرزماني  است كه با توجه به محدودبودن امكانات به اين امر مهم  توجه كرده اند.  گفتني است مجموعه پروازي آسمان ري با مساحت 120 هكتار با امكانات مختلف پروازي علاوه بر جنبه تفريحي به آموزش  پرواز با هواپيماهاي گلايدر، پاراگلايدر، بالن و...  مي پردازد و در اين روز پرواز با انواع هواپيماهاي مدرن  و گلايدر، پاراگلايدر، كايت و چتربازي به نمايش درآمد كه  منظره زيبائي را به محيط مجموعه بخشيد.  مجموعه پروازي آسمان ري در شهرري - كيلومتر 8 جاده ورامين،  تقاطع پل فيروزآباد واقع مي باشد. 
