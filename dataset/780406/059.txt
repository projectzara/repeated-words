 گروه شهرستانها: كودكان مهد كودك هاي سنندج، ديروز همزمان با روز جهاني مبارزه با موادمخدر، با راهپيمايي  در خيابانهاي سنندج، نسبت به گسترش و پيامدهاي ناگوار مصرف مواد افيوني هشدار دادند.  به گزارش خبرنگار همشهري، كودكان با در دست داشتن  پلاكاردهايي با عنوان هاي "پدر، مادر مرا درياب، خطر اعتياد در كمين است "،" نه گفتن به موادمخدر بزرگترين  شهامت است "و" سيگار كشيدن نشانه بزرگي نيست، بردگي است "، خطرات استعمال مواد مخدر را يادآور شدند.  كودكان راهپيمايي كننده پس از طي چند خيابان در حياط فرمانداري سنندج اجتماع كردند و به سخنان فرماندار سنندج  گوش فرا دادند.  كودكان معترض به گسترش مصرف موادمخدر در كردستان در پايان خواسته هاي خود را در قطعنامه اي در 7 ماده قرائت  كردند.  در اين قطعنامه، كودكان با اعتراض شديد به وجود هرگونه  ماده مخدر و افيوني در جامعه، از مسئولان نظامي و انتظامي خواسته اند مبارزه بي امان خود را با قاچاقچيان  تشديد كنند.  در ديگر بندهاي اين قطعنامه آمده است: "پدر و مادر عزيز ما فرزندان معصوم و پاك شما هستيم و از شما مي خواهيم كه  محيط خانه را همانند ضمير پاك ما سالم نگهداريد. " كودكان همچنين مسئولان را به يافتن راه حل هاي منطقي و زود هنگام براي توقف گسترش روزافزون مصرف مواد مخدر و جلوگيري از تهديد كودكان توسط مواد افيوني فرا خوانده و تاكيد كرده اند: مسئولان بايد هر چه زودتر راه حل مناسب در جهت مبارزه با اين بيماري فراگير و در حال رشد را بيابند و ما را در مقابل اين معضل مصون سازند.  در بندهاي پاياني اين قطعنامه بر ضرورت مبارزه پيگير و همگاني و مسئوليت آحاد شهروندان در اين زمينه تاكيد شده  و از مطبوعات و صداوسيما خواسته شده كه از طريق ارائه  برنامه هاي فرهنگي و آموزشي جوانان را با مضرات اعتياد آشنا كنند. 
