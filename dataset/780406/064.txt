 بيات: عده اي معتقدند اشكالي ندارد خاتمي بماند اما اطرافيانش بايد قيچي شوند با وجود همه حسادتها و تنگ نظريها كاملا روشن است كه در هيچ دوره اي از دوران بيست ساله انقلاب اسلامي سياست  خارجي دولت تا اين حد موفق نبوده است.  بازداشت مديران مسئول مطبوعات، تهديد روزنامه ها به  تعطيلي و مجموعه حركتهايي كه در اين جهت مي شود تقريبا شبيه قتلهاي زنجيره اي است و كساني كه به اين اقدام دست  مي زنند مي خواهند جامعه را ناامن جلوه داده و رئيس جمهوري و دولت را در اداره كشور ناتوان نشان دهند،  ولي اين فضايي كه در مطبوعات به وجود آمده قابل بسته شدن  نيست و با اين فضا نمي توان برخورد كرد و مطبوعات نيز بايد مراقب باشند تا بهانه به دست بعضي ندهند.  به گزارش خبرنگار همشهري از ساري آيت الله اسدالله  بيات عضو مجمع روحانيون مبارز در خانه معلم ساري در مراسمي كه به دعوت مجمع عاشقان ولايت مازندران برگزار شد افزود: داستان قتلها داستان عجيب و غريبي است اما نعمتها و بركتهايي نيز داشته است ; زيرا در نتيجه اين اقدام بود كه دستگاه امنيتي كشور به خود آمد و با بررسي همه جانبه  از تشكيلات خود خانه تكاني كرد و اين گونه عوامل را به  دست مجازات سپرد تا در آينده شاهد چنين ماجراهايي در دستگاه امنيتي كشور نباشيم.  وي افزود: زماني كه آقاي خاتمي از جامعه مدني، توسعه  سياسي و مشاركت مردمي و آزادي سخن گفت مردم بر گردش حلقه  زدند زيرا اين جملات براي مردم ناآشنا نبود و مردم اين  سخنان را در انديشه هاي امام راحل و رهبر معظم ديدند و با شنيدن اين جملات به فطرت خويش بازگشتند.  بيات با تاكيد بر موفقيت سفرهاي خارجي آقاي خاتمي به  ايتاليا و كشورهاي منطقه خاورميانه گفت: آقاي خاتمي به  عنوان نماينده كشوري كه ملت آن داراي انديشه اي مترقي و ديني است وارد اروپا شد و از اصول و ارزشهاي انقلاب و اسلام در قالب گفتگوهاي تمدنها دفاع كرد، اما جاي بسي  شگفتي است در شرايطي كه غربيها در مورد گفتگوي تمدنها كتاب و مقاله مي نويسندائمه جمعه ما به  غير از چند نفر از اين طرح استقبال نكردند. در حالي كه با وجود همه حسادتها و تنگ نظريها كاملا روشن است كه در هيچ  دوره اي از دوران بيست ساله انقلاب اسلامي سياست خارجي  دولت تا اين حد موفق نبوده است.  عضو مجمع روحانيون در ادامه گفت: با همه اين  كارشكني هايي كه براي عدم توفيق آقاي خاتمي صورت مي گيرد او به همه وعده هايي كه براي توسعه سياسي داده پايبند است و به آن عمل مي كند زيرا امروز سخن گفتن از آزادي  مهم نيست بلكه بهاي آزادي را پرداختن مهم است.  به گفته وي عده اي هستند كه خصلتهاي نفسانيشان ايجاب مي كند كه با آقاي خاتمي مخالف باشند و ظاهرا به عنوان  تكليف شرعي بر آنها واجب شده كه با رئيس جمهوري مخالفت  كنند و البته عده اي نيز هستند كه معتقدند خاتمي بماند اما اطرافيانش قيچي شوند.  وي در مورد انتخابات مجلس ششم گفت: ما معتقديم كه داوطلب نمايندگي شدن براي مجلس يك مزيت نيست بلكه يك حق است و پيش بيني مي شود براي اين دوره بيش از پانزده الي بيست  هزار نفر داوطلب شوند، زيرا به نظر مي رسد ذهنيت روشني  در مردم نسبت به سرنوشت شان ايجاد شده است. 
