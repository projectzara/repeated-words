 * آيت الله موسوي تبريزي: حضور افراد شناخته شده نظام در اين مراسم جاي پرسش دارد * عباس عبدي: مبارزه امامي و همفكرانش، مبارزه براي  براندازي نظام است  * باهنر: حضور حسينيان در مراسم شب هفت غير قابل توجيه  است گروه سياسي: در پي انتشار اخباري درباره حضور برخي  چهره هاي سياسي - از جمله حجت الاسلام حسينيان رئيس مركز اسناد انقلاب اسلامي - در مراسم شب هفت سعيد امامي، دو تن از چهره هاي سياسي كشور در گفتگو با همشهري در اين  زمينه اظهار نظر كردند.  آيت الله سيدحسين موسوي تبريزي دادستان پيشين انقلاب در اين خصوص معتقد است: به نظر من در جامعه ما هنوز سيستم  خبررساني قوه قضاييه به مردم به شيوه اي اجرا نمي شود كه  بتواند اعتماد افكار عمومي را جلب كند. اين معضل سالهاست  كه گريبان قوه قضاييه ما را گرفته است و نمونه بارز آن  هم واكنش مردم در قبال خبر خودكشي سعيد امامي است كه از آن مي توان اين طور برداشت كرد كه نه تنها خبر عامل اصلي  بودن امامي، بلكه خبر خودكشي وي هم براي مردم غير قابل  باور است و البته عده اي از افراد و نهادهاي حكومتي هم  خبر خودكشي سعيد امامي را باورناپذير مي دانند. آيت الله  موسوي تبريزي در مورد كيفيت جرايم و ماهيت شخصيت سعيد امامي مي گويد: مشكل اساسي اين است كه ما هنوز نمي دانيم  امامي جاسوس بوده يا صرفا يك مجري دستور، اگر جاسوس بوده  كه طبيعتا قوه قضاييه پس از گذشت شش ماه مي بايد با ارائه دلايل و مداركي متقن ماهيت ضد انقلابي وي را براي  مردم افشا مي كرد و اگر صرفا مجري دستور بوده كه حكم او قطعا حكمي جدا از يك جاسوس دارد و در واقع ما بايد اول  اين مشكل را از ريشه حل كنيم. وي در توضيح ارائه راه حل  براي تحليل نوع فعاليتهاي امامي معتقد است: همان طور كه  آقاي حسينيان در برنامه معروف چراغ آمدند و نظرياتي دال  بر متفكر يا مذهبي بودن عاملين قتل ها عنوان كردند بايد در يك برنامه چراغ ديگر بيايند و توضيح دهند چطور مي شود كه يك فرد متفكر مذهبي از اسرائيل يا آمريكا دستور بگيرد و يا خود خودسرانه اقدام به قتل مردم كند. دادستان پيشين  انقلاب همچنين در مورد برگزاري مراسم علني و رسمي براي  بزرگداشت سعيد امامي و حضور افرادي همچون حسينيان در اين  مراسم گفت: حضور افراد شناخته شده نظام در اين مراسم جاي  پرسش دارد و اين افراد بايد توضيح دهند اگر واقعا امامي  و امثال او به خاطر هتك آبروي نظام در جامعه اغتشاش راه  انداخته اند و با دستور گرفتن از كشورهاي بيگانه كساني  را كشته اند، آيا بايد در مجالس ختم آنها شركت كرد؟ و اگر همچنان معتقدند كه اين افراد گروهي مذهبي بوده اند و قربانيان آنها كافراني بوده اند كه بايد به  مجازات مي رسيده اند، باز هم اين پرسش مطرح است كه چرا مسئولين قضايي كشور از آنها رفع اتهام نمي كنند؟ گفتن  عبارت" مرگ مظلومانه "يا" فلاني به لقاءالله پيوست "در چنين مراسمي سئوال برانگيز است. وي در خاتمه افزود: عدم  صداقت با مردم تاثير بسيار مخربي در روابط بين مردم و حكومت مي گذارد و بهتر است به منظور پرهيز از اين امر مسائل صادقانه و شفاف با مردم در ميان گذاشته شود.  محمدرضا باهنر عضو هيات رئيسه مجلس و از فعالان جناح  راست در مجلس نيز در پاسخ به پرسش خبرنگار همشهري مبني  بر چگونگي برگزاري مراسم ختم براي سعيد امامي و حضور حسينيان در اين مراسم گفت: برگزاري مراسم ختم توسط اقوام  و خويشان شايد طبيعي باشد و نظام جمهوري اسلامي هيچ گاه  در صدد نبوده وابستگان نزديك يك نفر را از شركت در يك  مراسم عاطفي منع كند.  وي در اين خصوص كه مراسم ياد شده صرفا از طرف خانواده  امامي ترتيب داده نشده و كنترل عبورومرور و حفاظت از مراسم و حضور نيروهاي امنيتي در مراسم كاملا مشهود بوده  معتقد است: طبيعتا رنگ و بوي سياسي دادن به اين مسائل  كار ممدوحي نيست و اين افراد نبايد با حضور و كنترل  مراسم به آن صبغه سياسي مي داده اند. نماينده مجلس  همچنين در مورد حضور حسينيان در اين مراسم صراحتا اعلام  كرد: من با حضور وي در مراسم ختم امامي موافق نيستم و اين كار قطعاغير قابل توجيه است. عباس عبدي عضو شوراي  سردبيري روزنامه صبح امروز هم درباره برگزاري مراسم شب هفت براي سعيد امامي و حضور حسينيان در اين مراسم معتقد است: به هر حال برگزاري مراسم حق شرعي خانواده و دوستان  و همفكران امامي است. چرا كه به هر حال اينها دارند به  نوعي با نظام مبارزه مي كنند، همان طور كه در رژيم شاه  هم هر وقت مخالفي كشته مي شد يا خودكشي مي كرد دوستان و آشنايان با شركت در مراسم ويژه بزرگداشت او به اظهار مخالفت با رژيم مي پرداختند.  وي در توضيح ادامه مي دهد: مبارزه امامي و همفكرانش هم  مبارزه براندازي نظام است و مبارزه براندازي كه شاخ و دم  ندارد! عباس عبدي در پاسخ به اين پرسش كه "رفتار و سخنان  دو گانه حسينيان در برنامه چراغ و شركت در مراسم شب هفت  امامي را چطور مي توان توجيه كرد؟" مي گويد: آقاي  حسينيان فكر نمي كرد سعيد امامي به اين زودي خودكشي كند،  وگرنه آن حرفها را در برنامه چراغ مطرح نمي كرد! در واقع  آقاي حسينيان حق دارد برود و در آن مراسم شركت و از آن  نوع تفكر و كارها دفاع كند. اصلا" چه از اين بهتر كه  ايشان عقيده اش را با شركت در اين مراسم به اين گونه  مطرح و معرفي مي كند؟ 
