   تهران- خبرگزاري جمهوري اسلامي: بيش از 50 تن مواد مخدر عصر شنبه همزمان با روز جهاني مبارزه با اعتياد و قاچاق  مواد مخدر در شمال تهران سوزانده شد.  پينو آرلاكي معاون دبيركل و مدير برنامه كنترل مواد مخدر سازمان ملل متحد در اين مراسم كه جمعي از مقامهاي كشوري  و لشكري حضور داشتند، از اقدامهاي موءثر ايران در راه  مبارزه با مواد مخدر قدرداني كرد.  آرلاكي گفت: سالانه بيش از 50درصد مواد مخدر جهان در ايران ضبط مي شود و برگزاري اين گونه مراسم، نشانه تعهد ايران در راه مبارزه با مواد مخدر است.  وي افزود: مردم ايران تاكنون حدود سه هزار شهيد در راه  مبارزه با مواد مخدر داده اند و من از خانواده هاي شهدا،  زنان و فرزندان آنها تشكر مي كنم.  مدير برنامه كنترل مواد مخدر سازمان ملل اظهار داشت:  تهران سالانه صدها ميليون دلار صرف مبارزه با مواد مخدر مي كند و ايران نقش كليدي در مبارزه با قاچاقچيان مواد مخدر دارد.  آرلاكي بااشاره به تجهيز بودن قاچاقچيان مواد مخدر به  سلاحهاي پيشرفته و موشك هاي مدرن، برضرورت تجهيز ايران به  سلاحهاي مدرن براي مبارزه با اين افراد تاكيد كرد.  وي از جوانان به عنوان آسيبپذيرترين قشر در برابر مواد مخدر نام برد و برضرورت ارائه آموزش از طريق رسانه هاي  جمعي به جوانان تاكيد كرد.  دبير ستاد مبارزه با مواد مخدر ايران نيز دراين مراسم  گفت: درحال حاضر 30 هزار نيروي انتظامي ايران در يكهزار و925 كيلومتر مرزهاي شرقي براي مبارزه باقاچاقچيان مواد مخدر حضور دارند. علاوه بر اين نيروها، يگانهايي نيز از ارتش و سپاه پاسداران ايران در اين امر فعاليت مي كنند.  محمد فلاح با اشاره به افزايش توليد و كشت مواد مخدر در افغانستان، برضرورت مبارزه با مواد مخدر تاكيد كرد.  وي بااشاره به تجهيز قاچاقچيان به انواع سلاحهاي پيشرفته  و موشك، براي حضور فعال تر ايران در كنترل ترانزيت مواد مخدر توسط قاچاقچيان، خواستار تجهيز ايران به امكانات  لازم شد.  فلاح گفت: سال 1377، حدود 194 تن مواد مخدر در ايران كشف  شده كه مقصد40درصد اين مواد كشورهاي آسيايي و اروپايي  بوده است.  دبيرستاد مبارزه بامواد مخدر، مبارزه با مواد مخدر را وظيفه همه كشورها دانست وافزود: اكنون برخي از كشورها ازجمله پاكستان، عربستان، كويت وتركمنستان در زمينه  مبارزه بامواد مخدربا ايران همكاري مي كنند. در اين مراسم  همچنين حجت الاسلام والمسلمين مقتدايي دادستان كل كشور،  عبدالواحد موسوي لاري وزير كشور و تعدادي از سفراي  كشورهاي خارجي ونمايندگان مجلس شوراي اسلامي حضور داشتند. 
