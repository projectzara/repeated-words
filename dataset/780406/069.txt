 گروه سياسي: حدود هفتاد نفر از نمايندگان مجلس شوراي  اسلامي درنامه اي به رئيس جمهوري تقاضا كردند كه دولت،  طرح تقسيم استان خراسان را به وقت مناسب موكول و از طرح  سريع آن خودداري كند.  در اين نامه نمايندگان مزبور خاطر نشان كرده اند: تقسيم  استان خراسان با چنان اختلافاتي دست به گريبان است كه حل  آن در شرايط موجود و تامين مصالح كلان منطقه و كشور،  قطعا امكان ندارد.  دراين نامه با اشاره به وجود" اختلاف شديد ميان  نمايندگان استان "اضافه شده است: هرگونه طرحي، عده بسياري  را ناراضي خواهد كرد و علاوه براين، مردم شديدا تحريك  شده ونسبت به موضوع حساسيت نشان خواهند داد.  نمايندگان امضاكننده اين نامه افزوده اند: هر گونه  تقسيمي كه نظر شهرستاني را تامين نكند، در خيلي از موارد همراه با عكس العمل بوده ودولت را در برابر يك بحران سخت  قرار خواهد داد.  به نوشته اين افراد، تنها در جنوب بينالود، نيشابور،  سبزوار، تربت، گناباد، قائن، بيرجند، بجنورد و قوچان مدعي  جدي مركزيت هستند و هرگونه تقسيمي كه نظر آنها را تامين  نكند، قابل تحمل نمي دانند و در مواردي قطعا عوارض و بازتابهاي غيرقابل كنترل دارد.  اين نمايندگان مجلس شوراي اسلامي خاطر نشان كرده اند:  اين كه دولت طرح هاي متعددي به مجلس عرضه كند و مركزيت  استان را مشخص نسازد هيچ مشكلي را حل نمي كند و اين كار به معني اين است كه مركزيت استان از دايره كارشناسي  به دست قرعه و شانس، پيشنهادها و بحثهاي محدود مجلس قرار گيرد و به هر شكلي كه اتفاق بيفتد از عوارض و بازتابهاي  شديد مردم در امان نخواهد ماند.  در اين نامه همچنين اضافه شده است: مركزيت استان قيمتها را افزايش مي دهدو توقعها را بالا مي برد، در صورتيكه  دولت قادر به سرمايه گذاري براي جبران آن نيست و علاوه  براين، استان شدن يك منطقه و شهرستان هزينه اي دارد كه شرايط فعلي اقتصادي كشور و دولت آن را بر نمي تابد.  معاون امور حقوقي وپارلماني وزارت كشور نيمه خرداد ماه  امسال دربجنورد گفت: وزارت كشور، اخيرا پيشنهادات تقسيم  استان خراسان را به هيات دولت ارايه داده است.  علي محقر افزود: اين پيشنهادات براساس نتيجه كار كارشناسي كارشناسان اين وزارتخانه در سال 76 است.  وي گفت: سه پيشنهاد براي تقسيم استان خراسان انجام شده  كه پيشنهاد نخست شامل تقسيم استان به استانهاي خراسان  شمالي، جنوبي و مشهد رضوي است.  در پيشنهاد دوم تقسيم استان به استانهاي خراسان شمالي،  جنوبي، مركزي ومشهد رضوي است.  در پيشنهاد سوم تقسيم استان به استانهاي خراسان شمالي،  جنوبي، مركزي، غربي و مشهد رضوي است.  محقر گفت: در پيشنهادات ارايه شده به هيات دولت مراكز استانهاي موردنظرمشخص نشده كه درصورت تصويب،  مراكزاستانها از سوي كارشناسان اين وزارتخانه اعلام  خواهد شد.  وي افزود: اين احتمال وجود دارد كه دولت با استمهال  اعلام طرح تقسيم استان خراسان بر اساس پيشنهادات  كارشناسان اين وزارتخانه به مدت يكسال موافقت كند.  معاون امور حقوقي وپارلماني وزارت كشور گفت: با اين وجود از 25 نماينده مردم خراسان در مجلس شوراي اسلامي 23 نماينده خواهان اعلام تقسيم استان درسال جاري هستند.  طرح تقسيم استان خراسان در سال 1376 به تصويب مجلس شوراي  اسلامي رسيد.  استان خراسان 213 هزار و 335 كيلومتر مربع وسعت دارد كه  حدود يك پنجم مساحت خاك كشورمان را تشكيل مي دهد.  خبرهاي كوتاه  * آقاي خاتمي رئيس جمهوري در ديدار خداحافظي سفير چين در تهران، روابط ايران و چين را عميق و تاريخي توصيف كرد * بررسي طرح هاي اصلاح قانون انتخابات و اصلاح قانون  مطبوعات در دستور جلسات اين هفته مجلس قرار دارد. دو طرح  ياد شده از حمايت بخش تندرو محافظه كاران برخوردار است.  نيروهاي دوم خرداد اين طرح ها را اهرم هاي سياسي براي  اعمال فشار بر مطبوعات و تاثيرگذاري ناموجه بر انتخابات  دوره ششم مجلس مي دانند و با آنها مخالفند.  * كمال خرازي وزير امور خارجه ايران در گفت وگو با سليم الحص نخست وزير و وزير امور خارجه لبنان، حمله هاي  اخير اسرائيل را به جنوب لبنان محكوم كرد.  * خرازي امروز به منظور شركت در بيست و ششمين اجلاس  وزيران خارجه كشورهاي عضو سازمان كنفرانس اسلامي به  بوركينا سفر مي كند.  * رئيس مجلس شوراي اسلامي همدلي مسئولان كشور را عامل  موءثري در برگزاري موفق اجلاس تاسيسي اتحاديه مجالس  كشورهاي عضو سازمان كنفرانس اسلامي خواند. 
