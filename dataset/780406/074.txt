 فوتبال جام حذفي كشور استقلال با خيال آسوده به ميدان مي رود    در حساس ترين بازي دور برگشت جام حذفي باشگاههاي ايران  پيروزي قهرمان جام آزادگان در اصفهان ميهمان سپاهان است.  پيروزي كه در ورزشگاه آزادي غافلگير شد امروز براي راه  يابي به نيمه نهايي جدالي سخت و تماشايي با بهترين تيم  شهرستاني فوتبال ايران دارد.  گروه ورزشي: اميدهايمان از قافله المپيك بازماندند و بار ديگر هياهوي فوتبال بزرگسالان اينبار در قالب جام حذفي  نتايج فوتبال پايه اي ما را زير تقويم تاريخ دفن مي كند.  بعد از ليگ، اينبار فوتبال ما با جام حذفي نفس مي كشد.  رقابتهاي حساس و ديدني كه به دليل رسيدن به رقابتهاي  بين المللي جاذبه هاي خاص خود را پيدا كرده است. در جمع  تيمهاي حاضر در اين مرحله تنها پيروزي استثناء است كه با قهرماني در ليگ و حضور در جام قهرماني باشگاههاي آسيا كم انگيزه تر از ديگران است.  اما براي استقلال و پاس اين بازيها مفهوم ديگري دارد. هر چند كه جام حذفي با شگفتيهاي خود زيبا شده و تيمهايي  مانند سپاهان، فجر سپاسي و حتي استقلال اهواز به كمتر از قهرماني راضي نيستند.  ديدارهاي برگشت مرحله يك چهارم نهايي جام حذفي باشگاههاي  كشور بعداظهر امروز در تهران، اصفهان و شيراز انجام  خواهد شد. پاس تهران كه با غلبه بر سايپا اولين تيم  صعودكننده به مرحله نيمه نهايي اين بازيهاست، امروز در تهران منتظر ديدار استقلال و نساجي قائمشهر است، ديدار رفت اين دو تيم در قائمشهر با 2 گل به سود استقلال پايان  پذيرفته و بعيد به نظر مي رسد كه تيم تهراني در ورزشگاه  آزادي در مقابل حريف شمالي خود با مشكل روبرو شود و از هم اكنون مي توان استقلال را در مرحله نيمه نهايي حريف  پاس دانست.  استقلال با" سكومورخوف "وارد دوران تازه اي از تحولات  فني و روحي شده و بازيكنان اين تيم رها شده از تنشهاي  عصبي، بدون اضطراب طرحهاي تاكتيكي را پياده مي كنند. براي  استقلال بدست آوردن مقام قهرماني در جام حذفي از اهميت  ويژه اي برخوردار است، استقلال با بدست آوردن اين جام  دريچه هاي رقابتهاي بين المللي را همچنان براي خود گشوده  مي بيند.  نساجي قائمشهر كه درخانه اش براساس توانش بازي كرد،  تفاوتهاي دسته هاي ا ول و دوم جام آزادگان را به وضوح  نشان داد و اين بازي را پيش درآمدي براي ليگ دسته دوم  فصل بعد مي داند. نساجي مي تواند و بايد مظهر فوتبال  مازندران باشد.  در اصفهان مهمترين بازي امروز را سپاهان و پيروزي انجام  مي دهند، سپاهان در ديدار رفت در تهران نشانه هائي از يك  تيم منسجم كه كارهاي تاكتيكي را به نحو مطلوبي انجام  مي دهند بروز داد و حتي مي توانست تيم پيروز ميدان باشد،  اين تيم با بازيكناني مستعد و تابع مي تواند امروز در اصفهان راه صعود خود را به مرحله نيمه نهائي اين بازيها هموار سازد.  آرمناك پطروسيان دروازه بان سپاهان كه مرد اول بازي رفت  اين تيم بود امروز هم در اصفهان كار دشواري پيش رو دارد،  اما سپاهان انگيزه كافي براي صعود دارد تا به آرزوهاي  چندين ساله اش پايان دهد.  حضور مجيد بصيرت در خط دفاعي اين تيم به همراه عبدالله  ويسي كنار موءمن زاده و موسوي دو مهاجم سرعتي سپاهان در اين بازي كار را براي مدافعان پيروزي سخت خواهد كرد.  پيروزي كه در بازي رفت به تساوي 2 بر 2 رسيده بود در اين  ديدار سراج، انصاريان، علي باغميشه، عليرضا امامي فر و حامد كاويانپوررا هم در اختيار ندارد و با تركيبي  متفاوت و جديد با بازيكنان تازه وارد به ديدار سپاهان  مي رود، احتمال حضور كورش برمك و پايان رافت در خط حمله  تيم پيروزي در بازي امروز بسيار زياد است. پيروزي در بين  تماشاگران اصفهاني غريبه نيست و اين مسئله امتياز مهمي  براي اين تيم است. و در شيراز، فجر سپاسي اين شهر ميزبان  استقلال اهواز است، تقابل فوتبال خوزستان و فارس در بازيهاي باشگاهي غالبا" ديدني بوده است، هر دو تيم از بازيكنان تكنيكي سود مي برند، براي هر دو تيم استقلال و فجر سپاسي صعود از اين مرحله و رسيدن به دور نيمه نهايي  اين بازيها براي تداوم برنامه هاي تيمي خود بسيار مهم  خواهد بود. فجر سپاسي در دوران تحول بسر مي برد، براي  پورحيدري حضور فجر در مرحله نيمه نهايي بهترين فرصت براي  يك خداحافظي بدون دردسر است شايد اگر استقلال اهواز در اين مرحله شگفتي ساز شود كار پورحيدري سخت شود. 
