   گروه ورزشي: مديرفني تيم ملي فوتبال ايران گفت: وجود يك  مربي خارجي در كادر فني اين تيم ضروري است و به پيشنهاد بنده بزودي يك مربي استخدام خواهد شد. منصور پورحيدري  افزود: مهم ترين مسابقه هاي رسمي كه در پيش داريم،  رقابتهاي مقدماتي جام ملتهاي آسيا است كه فروردين ماه  سال آينده برگزارخواهد شد.  وي گفت: در فرصت مناسبي كه تا آغاز اين مسابقات داريم،  هماهنگيهاي لازم با فدراسيون فوتبال مي شود و برنامه ريزي هاي لازم صورت خواهدگرفت.  البته يك بازي مهم باتيم ملي فوتبال مصر در چارچوب رقابتهاي جام آسيا- آفريقا درآبان ماه امسال خواهيم داشت.  بهرحال براي اين مسابقات وقت كافي داريم تا نفرات برتر جام آزادگان را انتخاب كرده و به اردوي تيم ملي دعوت  كنيم.  پورحيدري در رابطه با ادامه همكاري با تيم فجر سپاسي  شيراز گفت: سال گذشته با اين تيم قرارداد دو ساله  بسته ام. اما اكنون مشكلاتي دارم ونمي توانم در خدمت اين  تيم باشم. مايل هستم اين مشكلات خيلي دوستانه حل شود و مسائل جانبي در ميان نباشد.  وي در مورد حضور در تيم استقلال تهران گفت: اگر كاري از دستم بر آيد براي استقلال انجام مي دهم. نمي خواهم بر روي نيمكت براي اين تيم كار كنم بلكه مايلم در حد دورتري  اين كار را انجام دهم. من اگر در كنار استقلال هم نباشم  وظيفه خود مي دانم كمك كنم. در رابطه با" يوگني  سكوموروخوف" مربي روسي تيم استقلال شناخت دارم، ايده هاي  وي به درد استقلال مي خورد.  شايان ذكر است كه منصور پورحيدري بارها اعلام كرده كه در تيم ملي و استقلال نمي تواند پست مربيگري را بعهده بگيرد و در هر دو تيم استقلال و تيم ملي مديرفني است. گفتني است  كه پورحيدري پس از بازي امروز رسما" از فجرسپاسي جدا خواهد شد. 
