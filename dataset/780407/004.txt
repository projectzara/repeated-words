   سخنراني محمد شريف(حقوقدان)در سمينار بررسي  حقوق مطبوعات  اگر چنانچه قاضي دادگاه مطبوعات به راي و نظر هيات  منصفه عمل نكند در واقع دليل وجودي هيات منصفه را از بين  برده است. در اين حالت هيات منصفه نبايد در محاكمات  مطبوعات حضور پيدا كند اشاره:  هيات منصفه به عنوان نماينده وجدان عمومي در محاكم  مطبوعاتي و سياسي در قانون اساسي ايران پيش بيني شده است.  اما متاسفانه جايگاه اين نهاد عمومي در محاكمات  مطبوعاتي جدي گرفته نشده است و برخي به صورت يك نهاد نمايشي به آن نگاه مي كنند و دادگاه را ملزم به رعايت  نظر هيات منصفه نمي دانند. از سوي ديگر هيات منصفه در محاكم قضايي بايد منتخب نهادهاي مدني باشد وتا حدامكان  دولت در انتخاب آن نقش نداشته باشد. در حال حاضر رئيس  شوراي شهر تنها نماينده يك نهاد مدني غير دولتي در انتخاب اعضاي هيات منصفه است. در طرح اصلاحيه قانون  مطبوعات هم كه اخيرا" به مجلس شوراي اسلامي ارائه شده  اعضاي انتخاب كننده هيات منصفه بيش از پيش دولتي شده اند كه اين امر در تعارض آشكار با تعريف و جايگاه هيات منصفه  است.  متن زير سخنراني آقاي محمد شريف حقوقدان و مدرس دانشگاه  است كه به تبيين جايگاه هيات منصفه پرداخته است.  مشكل اصلي كه در خصوص جايگاه هيات منصفه وجود دارد و نمادهاي مختلف اين مشكل هرازچندگاهي خود را نشان مي دهد،  ناشي از اين است كه جايگاه هيات منصفه در محاكمات موضوع  اصل 158 قانون اساسي و جايگاه قاضي در اين قبيل محاكمات  نامعين است. قوانيني هم كه در اين رابطه وجود دارد اين  جايگاه را به نحو مجمل تصوير كرده و طرحي هم كه اخيرا"  براي اصلاح قانون مطبوعات پيش بيني شده نيز كماكان آن  اجمال ونارسايي را دارد. در حالي كه محاكمات اخير مطبوعاتي به وضوح نامعين بودن جايگاه قاضي و هيات منصفه  رادر محاكمات مطبوعاتي به نمايش گذاشت و اگر چنانچه هدف  از ارائه طرح جديد براي اصلاح قانون مطبوعات رفع ابهامات  و اجمالات باشد- كه به نظر من نيست - مي بايست در اين طرح  جديد به اين مقوله پرداخته مي شد كه پرداخته نشده است.  من بسيار متاسفم كه از وجود اساتيد گرانقدري مثل آقاي  دكتر معتمدنژاد در تهيه اين طرح استفاده به عمل نيامد.  به نظر من اين غبني است و اين حسرتي است كه نه تنها مطبوعات بايد آثار آن را تحمل كند، بلكه نظر به اينكه  مطبوعات يك دستگاه نظارت اجتماعي است آثار اين غبن متوجه  مردم هم خواهد شد. در واقع مساله اين است كه چرا قاضي  دادگاه(البته مطلق قاضي - به هيچ وجه منظور از بيان قاضي،  قاضي اي نيست كه در حال حاضر به استماع دعاوي مطبوعاتي  مي پردازد و در اين خصوص راي صادر مي كند)به خود اجازه  مي دهد كه در مواردي كه هيات منصفه نظر به اعمال تخفيف  نسبت به متهمين مطبوعاتي دارد از اعمال تخفيف خودداري  كند؟ و همانطور كه مطرح است لغو پروانه نشريه در حكم  " قتل نشريه "است، مبادرت به صدور رايي نمايد كه در خصوص  مطبوعات اشد مجازات محسوب مي شود؟ يا در وضعيتي كه هيات  منصفه راي به اعمال تخفيف داده راي به اشد مجازات داده  مي شود؟ به نظر من علت عدم حضور هيات منصفه در محاكمات  بلكه به اين دليل بود كه قاضي دادگاه مطبوعات به راي و نظر هيات منصفه عمل نمي كرد. اگر چنانچه قاضي دادگاه  مطبوعات به راي و نظر هيات منصفه عمل نكند در واقع دليل  وجودي هيات منصفه را از بين برده است در اين حالت هيات  منصفه نبايد در محاكمات مطبوعات حضور پيدا كند. چرا؟ چون  اگر حضور پيدا كند مردم فرض را براين مي گذارند كه در محاكمات مطبوعاتي حضور دارند و با فرض وجود آنها در محاكمات حكم به لغو پروانه نشريه و حكم قتل يك مطبوعه  صادر مي شود. دراين وضعيت هيات منصفه چه راهي دارد به  غير ازاينكه از حضور در جلسات امتناع كند و ضمانت اجراي  آن راهم به جان بخرد؟ به عبارت ديگر اگر هيات منصفه حضور پيدا كند و راي بدهد و به راي او عمل نشود عدم حضور هيات  منصفه از وجودش خيلي بهتر است. از طرف ديگر يك ديدگاه  براين باور است كه صدور حكم محروميت اعضاي هيات منصفه يك  عمل قضائي است. اگر نهاد دادستاني از نظام حقوقي ما رخت  بربسته والان وجود ندارد و قاضي در اين رابطه به عملي  مبادرت مي ورزد كه قبلا" دادستان به آن عمل اقدام  مي كرده، به هر حال شان قاضي بودنش را از دست نمي دهد و به عنوان قاضي دارد حكم صادر مي كند و ضمن صدور حكم،  اعضاي هيات منصفه به محروميت از عضو بودن محكوم مي شوند.  اين، مستلزم بيان دلايل است و اين مستلزم اين است كه  اعضاي هيات منصفه در يك محاكمه شركت كنند و از خودشان  دفاع كنند بنابراين دروضعيت فعلي به نظر من اينكه اعضاي  هيات منصفه عضو هستند يا عضور نيستند محل ترديد است. به  نظر من اعضاي هيات منصفه عضو هيات منصفه محسوب مي شوند.  تا آنجايي كه مطالب مطبوعاتي حاكي از اين است كه الان  دعوايي عليه قاضي دادگاه مطبوعات در دادگاه انتظامي قضات  مطرح است و اعضاي هيات منصفه به اين مقوله اعتراض  كرده اند بنابراين مادامي كه در اين مورد حكمي صادر نشده باشد، اعضاي هيات منصفه كماكان عضو هيات منصفه  محسوب مي شوند.  موضوع ديگر اينكه اگر قرار باشد قاضي دادگاه مطبوعات به  راي و نظر هيات منصفه عمل كند، وزير ارشاد يا هر مقام  مسئول ديگري كه اگر قرار است اعضاي هيات منصفه  رابرگزيندخوب بازهم برمي گزيند و بازهم سناريوي سابق  تكرار مي شود يعني هيات منصفه راي به تخفيف صادر مي كند قاضي اشد مجازات را اعمال مي كند. در اين صورت اگر اعضاي  جديد هيات منصفه بازهم بخواهند در محاكمات شركت كنند همان معضل سابق وجود دارد به عبارت ديگر كماكان اعضاي  هيات منصفه راي صادر خواهندكرد و مردم فرض را براين  مي گذارند كه درمحاكمات مطبوعاتي حضوردارند. در حالي كه  حكم قتل مطبوعات صادر مي شود. بديهي است در اين حالت  بازهم اعضاي هيات منصفه نبايد حضور در جلسات را ادامه  بدهند و كماكان قاضي دادگاه مطبوعات به دليل عدم حضور،  آنها را محروم مي كند و مجددا" بايد وزير ارشاد شروع كند و هيات جديد را معرفي كند و.. ملاحظه مي فرمائيد كه  مشكل اصلا" اين نيست. مشكل اصلا" اين نيست كه فرض  بفرمائيد تاريخ ابلاغ كي بوده؟ ابلاغ صورت گرفته؟ و تشريفات دعوت به درستي انجام شده يا نه؟ مشكل يك مساله  مهمتر است. مشكل اصلي اين است كه هيات منصفه حكم صادر مي كند؟ راي به اعمال تخفيف مي دهد و قاضي از اعمال نظر هيات منصفه امتناع به عمل مي آورد. در اين حالت به نظر من هيچ راهي به غير از امتناع هيات منصفه يا برخي از آنها كه خودشان را نماينده وجدان عمومي جامعه قلمداد مي كنند، نيست كه خود را از اين مساله كنار بكشند و در واقع به گونه اي برخورد كنند كه به عنوان وجدان عمومي  جامعه در آن محاكمه حضور نداشته باشند. بنابراين مساله  اين است كه هيات منصفه در محاكمات موضوع اصل 168 چه  جايگاهي دارد؟ قاضي چه جايگاهي دارد و هركدام از اينها چه نقشي را در صدور حكم برعهده دارند؟ سئوال اصلي اين  است كه اگر هيات منصفه راي به برائت داد آيا قاضي  مي تواند راي به محكوميت صادر كند يا خير؟ اگر هيات  منصفه راي به ضرورت اعمال تخفيف داد آيا قاضي دادگاه  مي تواند از اعمال تخفيف خودداري كند يا خير؟ به نظر من  تا آنجايي كه من از مطالب مندرج در مطبوعات برداشت كردم  مشكل اصلي هم از ابتدا همين بوده است. بين اعضا و هيات  منصفه- كه الان محروم شده محسوب مي شوند- و قاضي دادگاه  اين قضيه وجود داشته كه چرا علي رغم صدور حكم به تخفيف،  حكم به اشد مجازات در مورد مطبوعات صادر مي شود؟ اين  مشكل اصلي بود. براي تحليل اين قضيه ما يك بحث محض حقوقي  بايد انجام بدهيم در مورد جايگاه هر يك از اين دو نهاد در محاكمات موضوع اصل 168 هيات منصفه - همان طوري كه  سخنران قبلي مطرح فرمودند- تاسيسي است كه به شكلي كه  الان موردنظر است و اعمال مي شود، در نظام حقوقي اسلام  پايگاه و جايگاهي نداشته. همانطوري كه قبل از اين اعلام  شد، هيات منصفه با اين ويژگي از نظام هاي حقوقي اروپا گرفته شده حالا يا از بلژيك يا با تعديلاتي از ساير نظام هاي حقوقي. فارغ از اينكه ما بگوييم هيات منصفه يك  تاسيس اسلامي است و يك تاسيس اسلامي نيست، در اصل 168 قانون اساسي ما پذيرفته شده و علي القاعده اساتيد گرامي  آگاهي كامل دارند و حضار محترم كه سن آنها به اندازه اي  است كه دوران تشكيل مجلس خبرگان قانون اساسي را به خاطر بياورند، اين را استحضار دارند كه اعضاي مجلس خبرگان  قانون اساسي از برجسته ترين فقها و حقوقدانان تشكيل شده  بود و علي القاعده نمي توان در خبره بودن و تسلط آنها به  موازين فقهي ترديد كرد(اسامي اي بين اعضاي مجلس خبرگان  قانون اساسي وجود دارد كه هر كدام دريايي از دانش فقه  وحقوق به شمار مي آيند)اين افراد موضوع هيات منصفه را در اصل 168 قانون اساسي جاي داده اند. بنابراين فرض  براين است كه هيات منصفه با همين ديدگاه با موازين نظام  حقوقي اسلامي انطباق دارد با اين فرض به اين مي پردازيم  كه جايگاه اين هيات راچگونه مي توان مطرح كرد؟ براي  تحليل اين جايگاه ابتدا به اين مي پردازيم كه قاضي در نظام حقوقي كشور ما به طور عام، فارغ از دادگاه هاي  مربوط به محاكمات سياسي و مطبوعاتي، چه جايگاهي دارد.  براي تحليل اين قضيه اصل 167 را مورد ملاحظه قرار مي دهيم. در اصل 167 گفته شده كه قاضي محصور است در قوانين مدون قاضي موظف است كه حين صدور راي، قوانيني كه  مجلس شوراي اسلامي وضع كرده و يا از قبل وجود داشته و شوراي نگهبان تاييد كرده و به لباس قانون ملبس شده را اعمال كند. گفته مي شود كه قاضي موظف است كوشش كند حكم  هر دعوي را در قوانين مدونه بيابد. بنابراين در مرحله  اول، مگر در موارد سكوت قانون كه مورد بحث ما نيست، بايد اين موضوع را در نظر بگيريم كه قاضي مجري اراده قوه  مقننه است و قوه مقننه نمايندگان مردم هستند فرض براين  است كه وجدان عمومي جامعه در قوانين مدون تجلي پيدا كرده  است. زيرا نمايندگان مردم آن را به تصويب رسانده اند و به موجب اصل 167 قاضي موظف است براساس قوانين مدونه حكم  صادر كند. اگر چنانچه قاضي از انجام اين وظيفه اباكند اگر عمدا" به اين عمل مبادرت ورزد به موجب اصل 171 مسئول  است و اگر سهوا" باشد و اشتباه كند، اگر خسارتي وارد شده  از بيت المال پرداخت مي شود ولي اگر چنانچه عمدا" از انجام قوانين مدون مجلس كه علي الاصول اراده عمومي مردم  را بيان مي كند كه از طريق نمايندگانشان در پارلمان بيان  كرده اند، شخصا" مسئول است و در اجراي اصل 171 در صورت  تقصير، مقصر طبق موازين اسلامي ضامن است در غير اين صورت  يعني اگر مقصر نباشد خسارت به وسيله دولت جبران مي شود.  ولي اگر عمدا" باشد موظف است و ضامن است و بايد به عمد خودش در عدم اجراي قانون به ضمانت اجراي عمد خودش در ناديده گرفتن قوانين مصوبه مجلس شخصا" پاسخ بگويد. در محاكمات غير موضوع اصل 168 اصل براين است كه محاكمات  علني است ولي به استثنائاتي كه در اين اصل پيش بيني شده  قاضي ممكن است دادگاه را غيرعلني كند. در محاكمات موضوع  اصل 168 محاكمات سياسي ومطبوعاتي اصل براين است كه  محاكمات علني است و استثنايي براي غير علني كردن آن وجود ندارد علاوه بر اين در محاكمات اصل 168، يعني محاكمات  سياسي و مطبوعاتي، دادگاه رسيدگي كننده در صورتي  مي تواند تشكيل بشود و اعتبار دارد كه هيات منصفه حضور داشته باشد. اگر هيات منصفه حضور نداشته باشد، آن دادگاه  تشكيل شدني نيست و اگر تشكيل بشود و حكم بدهد حكم آن  فاقد اعتبار قانوني است.  مسائلي كه عرض كردم محصور بود به اينكه قاضي مي تواند بر اساس قوانين مدون حكم بدهد و حكم آن بر اساس قانون  قابليت اجرا دارد و نيروي انتظامي اجراي اين حكم را تضمين مي كند. اما چرا در محاكمات موضوع اصل 168 هيات  منصفه وجود دارد؟ يك نكته اي است كه به لحاظ شياع و به  لحاظ اينكه به قدري تكرار شده ديگر نياز به تاكيد ندارد،  آن هم اين است كه هيات منصفه نماينده وجدان عمومي است.  اگر قبول داشته باشيم كه هيات منصفه نماينده وجدان عمومي  است، پس هيات منصفه - با يك سلسله تفاوت - همان جايگاهي را دارد كه نمايندگان مردم در پارلمان دارند. نمايندگان  مجلس به يك اعتبار اراده عمومي را اعلام مي كنند و هيات  منصفه به اعتبار ديگر اراده عمومي را اعلام مي كند. اگر بخواهيم اين دو جايگاه هيات منصفه و جايگاه قاضي را در محاكمات سياسي و مطبوعاتي با يكديگر مقايسه كنيم  بايدبگوييم كه اگر اراده عمومي در قانون متجلي مي شود و به وسيله قانون اعلام مي شود و قاضي با اجراي آن قانون،  اراده عمومي را اعمال مي كند; در محاكمات سياسي و مطبوعاتي قاضي به اعتبار اينكه وجدان عمومي جامعه و اراده عمومي جامعه ازطريق هيات منصفه اعمال مي شود،  مبادرت به صدورحكم مي كند. يعني راي هيات منصفه در اين  قبيل محاكمات، خود" منبع حق "است و منبع قانون است.  تفاوتي كه راي هيات منصفه با قوانين مصوب پارلمان دارد در محدوده اختيارات هر يك از اين دو نهاد نهفته است. به  عبارت ديگر محدوده پارلمان، محدوده مجلس شوراي اسلامي  براي اعلام اراده عمومي جامعه، اصل 71 قانون اساسي است و اين اصل تنها چيزي است كه پارلمان رامحدود مي كند. غير از اين مورد، حق دارد در هر موردي قانون وضع كند، ولي  نقش هيات منصفه در محاكمات سياسي و مطبوعاتي يك نقش خاص  است. در محاكمات موضوع اصل 168 قانون اساسي هيات منصفه،  وجدان عمومي را اعلام مي كند و در محاكمات عادي، قاضي با دو واسطه اعلام كننده اراده عمومي است. به عبارت ديگر در محاكمات عادي(در محاكمات موضوع اصل 165)اراده عمومي  ابتدا توسط نمايندگان مردم اعلام مي شود و بعد به صورت  قانون درمي آيد و قاضي آن را اجرا مي كند پس با دو واسطه  اراده عمومي به متهمين عادي مي رسد. در حالي كه در محاكمات موضوع اصل 168 چنين نيست و با يك واسطه اراده  عمومي اعلام مي شود و آن واسطه، هيات منصفه است. در اين  قبيل محاكمات هيات منصفه است كه اراده عمومي را اعلام  مي كند و فقط يك واسطه وجود دارد. چگونه مي توان نقش  پارلمان در اعلام اراده عمومي را با نقش هيات منصفه در اراده عمومي تطبيق داد؟ چگونه مي توان اين دو را با هم  مقايسه كرد و اين دو را با هم تطبيق داد؟ تطبيق اول همان  است كه عرض كردم يعني محدوده اختيارات پارلمان بسيار وسيع است. فقط قانون اساسي آن را محدود مي كند. همين  قانون اساسي در اصل 168 گفته است كه اراده عمومي در محاكمات سياسي و مطبوعاتي از طريق پارلمان اعلام نمي شود بلكه از طريق هيات منصفه اعلام مي شود. يعني دامنه  اختيارات هيات منصفه در محاكمات براي اعلام اراده عمومي،  بر خلاف پارلمان بسيار محدود است. پس هر وقت هيات منصفه  در محاكمات سياسي و مطبوعاتي نظريه و حكم صادر مي كند درست مثل آن است كه پارلمان قانون وضع مي كند. نظريات  هيات منصفه در اين قبيل محاكمات منبع حق است. به همان  ترتيب كه نظريات پارلمان براي تدوين قانون منبع حق است.  اين دو را اين گونه بايد با هم مقايسه كرد. تفاوتي كه  دارد اين است كه مجلس براي وضع قانون مختار است و هيچ كس  نمي تواند كه پارلمان را مجبور كند كه قانون وضع كند غير از مواردي كه قانون اساسي صراحتا" پارلمان را موظف كرده  كه قانون وضع كند كه من جمله اصل 24 راجع به آزادي  مطبوعات است كه "تفصيل آن را قانون معين مي كند. "اين از مواردي است كه پارلمان(مجلس شورا)مكلف است قانون وضع  كند در غير اين مورد اختيار دارد كه قانون وضع كند. اين  را در اصل 171 صراحتا" بيان كرده. از لحاظ تطبيق باز هم  تفاوتي كه اين دو با هم دارند اين است كه شيوه اعلام  اراده عمومي را توسط هيات منصفه، مجلس معين مي كند. به  عبارت ديگر مجلس مقرر مي كند كه هيات منصفه در اجراي اصل  168 چگونه اراده عمومي را اعلام بكند اين را هم ذيل اصل  168 بيان كرده كه نحوه انتخاب، شرايط، اختيارات هيات  منصفه و تعريف جرم سياسي را قانون بر اساس موازين اسلامي  معين مي كند به عبارت ديگر پارلمان چون به قانون اساسي  محدود است، در موازين قانون اساسي به همين دليل نحوه  اعلام اراده عمومي توسط مجمع عمومي را در اصل 168 پارلمان مشخص مي كند پس موضوع اصلي اين است كه اگر ما به اين ترتيب بتوانيم هيات منصفه را اعلام كننده اراده  عمومي قلمداد كنيم، اين همان نقشي است كه پارلمان دارد با آن تفاوت هايي كه خدمتتان عرض كردم و در اين صورت اگر چنانچه راي به برائت داد قاضي همان تكليفي را كه از اجراي اصل 167 دارد يعني بايد بر اساس قوانين عمل كند در اين مورد بايد بر اساس نظر هيات منصفه عمل كند و اگر هيات منصفه راي به ضرورت اعمال تخفيف داد باز هم چون نظر هيات منصفه در اين محدوده منبع حق است و در حكم قانون  است، قاضي مكلف است نظر هيات منصفه را اعمال بكند، درست  همان تكليفي كه در برابر قوانين مدون دارد. به عبارت  ديگر ما نمي توانيم هيات منصفه را آن گونه كه در نظام هاي غربي رايج است بپذيريم و هم اينكه نمي توانيم  آن را به گونه اي كه خود اراده مي كنيم اعمال كنيم.  مجلس خبرگان قانون اساسي كه اصل 168 را تصويب كرده و عرض  كردم در مرتبه فقاهت و دانش آنها ترديدي نمي توان كرد،  هيات منصفه را در اصل 168 تصوير كرده و اين هيات منصفه  همان است كه مي تواند اراده عمومي را اعمال كند وجدان  عمومي را مي تواند اعلام كند و اين وجدان عمومي گاهي از طريق هيات منصفه در اين محدوده اعمال مي شود و گاهي توسط پارلمان در هيات قانون و اين دو فرقي با هم ندارند،  تكليفي كه قاضي دارد در برابر اراده هيات منصفه همان  تكليف موضوع اصل 167 و موضوع اصل 171 است كه اگر چنانچه  عمدا" از اجراي نظر هيات منصفه عدول كند، طبق موازين  اسلامي ضامن است، چرا؟ چون نظر هيات منصفه دراين محدوده  مضيق همان نظري است كه پارلمان در محدوده موثق اعمال  مي كند.  هر چند كه با ارائه اين اصول و مقايسه نقش پارلمان و هيات منصفه و اينكه هر دو اعلام كننده اراده عمومي هستند توجيه پذير است، ولي اين را عرض بكنم براي اينكه اين  ادعا به اثبات برسد قاضي در محاكمات مدافع "نظم عمومي " است. "نظم عمومي "چيست؟ همان كه قانون معين مي كند. هيات  منصفه موقعي كه مي خواهد اعلام راي بكند بيان كننده "نفع  عمومي" است. نفع عمومي ضرورتا" با" نظم عمومي "مطابقت  ندارد. نظم عمومي در صورتي با" نفع عمومي "مطابقت دارد كه صورت و مباني قانون با هم تطابق داشته باشد. صورت و مبناي قانون چيست؟ صورت قانون انشاء قانون است و پارلمان  آن را تعيين مي كند. مبناي قانون وجدان عمومي جامعه است.  اگر صورت و مبناي قانون با هم تطبيق داشته باشد، نظم  عمومي كه به موجب قانون مستقر مي شود با نفع عمومي مطابق  است ولي همواره اين چنين نيست به دلايل مختلف من جمله  گذشت زمان. ممكن است نظم عمومي كه به موجب قانون مستقر با نفع عمومي مطابقت نداشته باشد. قاضي مدافع نظم عمومي  بر اساس قانون در اجراي اصل 171 است، در حالي كه ضرورتا"  اين نظم عمومي با نفع عمومي مطابقت ندارد. هيات منصفه  مدافع نفع عمومي است و تكليف قاضي را در محصور بودن در قوانين مدون ندارد. مساله اين است كه قاضي در قوانين  مدون محصور است ولي هيات منصفه محصور در قوانين مدون  نيست. هيات منصفه خودش مستقيما" اعلام كننده اراده عمومي  است به همين دليل است كه در محاكمات سياسي و مطبوعاتي  هيات منصفه حضور دارد. چرا؟ چون اصلا" انگيزه در محاكمات  سياسي و مطبوعاتي با انگيزه در محاكمات عمومي زمين تا آسمان با هم متفاوت است. در محاكمات مطبوعاتي فرض بر اين  است كه متهم مطبوعاتي در جهت رفاه و سعادت جامعه عمل  كرده است و فرض بر اين است كه انگيزه مجرمانه به مفهوم  خاص نداشته بلكه در جهت بيان اراده عمومي عمل كرده به  همين دليل هيات منصفه حضور دارد. كه بيايد به اين مساله  رسيدگي كند كه آيا اين ادعا درست است يا نه. اينكه متهم  مطبوعاتي مي آيد و مي گويد من در جهت خير و سعادت جامعه  عمل كردم درست مي گويد يا نه؟ اگر هيات منصفه احراز بكند كه درست مي گويد يعني پاي سوءنيت مجرمانه را كان لم يكن  قلمداد كرده يعني جرمي اتفاق نيافتاده است، چون هيات  منصفه محصور در قوانين مدون نيست، بنابر اين هر وقت  احراز كرد كه اين انگيزه اش في الواقع همانطور كه ادعا مي كند درست است هر وقت گفت برائت، متهم بايد راهش را بگيرد و برود خانه. اگر هيات منصفه چنين انگيزه اي را احراز نكرد، آن موقع نوبت به قاضي مي رسد در واقع در محاكمات سياسي و مطبوعاتي، قاضي، به مفهوم خاص كلمه قاضي،  هيات منصفه است قاضي مصطلح در محاكمات سياسي و مطبوعاتي يك كارشناس حقوقي است. كسي است كه به قوانين و مقررات آشنايي دارد. اگر چنانچه هيات منصفه گفت متهم بري  است، تمام است، متهم مي رود خانه اش و اگر گفت بري نيست  آن موقع قاضي به عنوان يك كارشناس راي صادر مي كند چون  فرض بر اين است كه اعضاي هيات منصفه حقوقدان نيستند.  انتقادي هم كه بر آنان وارد است اين است كه ظاهرا" در مذاكرات بين خودشان به قوانين استناد مي كنند، شما اصلا"  نبايد سراغ قانون را بگيريد. شما مستقيما" در محدوده كار خودتان واضع قانون هستيد. بنابر اين اگر گفتند اين متهم  دروغ مي گويد و انگيزه مجرمانه به مفهوم خاص داشته آن  موقع قاضي وارد مي شود و عمل انتسابي را با قانون تطبيق  مي دهد و مجازاتش را هم معين مي كند. پس در اين قبيل  محاكمات كسي كه راي صادر مي كند هيات منصفه است، نه قاضي.  قاضي به عنوان كسي كه خبره قانون است، به  عنوان يك كارشناس و به عنوان يك متخصص، اگر هيات منصفه  سوءنيت را در متهم احراز كرد وارد قضيه مي شود و عمل او را با قانون تطبيق مي دهد و مجازات شخص را هم اعلام  مي كند.  مساله اي كه در پايان توضيح مي دهم اينكه هيات منصفه با اين وضعيت كه خدمتتان عرض كردم به هيچ وجه در هيچ يك از قوانين ما در جايگاه خودش قرار ندارد، چرا؟ چون به هيچ  وجه ماهيتا" اعلام كننده اراده عمومي نيست و در اين طرحي  كه اخيرا" داده شده به طريق اولي اين وصف خودش را از دست  داده است هيات منصفه بايد به گونه اي برگزيده شود كه  صلاحيت داشته باشد تا وجدان عمومي جامعه را يدك بكشد.  اگر حكومت اعم از قوه مجريه، قوه مقننه و قوه قضائيه  اعضاي هيات منصفه را نقض كند، از آنجا كه هيات منصفه  بيان كننده اراده حكومت است به همان ترتيب كه قاضي اين  نقش را دارد، اگر اين وصف را داشته باشد اين را اصلا"  نمي توان هيات منصفه ناميد. هيات منصفه آن است كه به  گونه اي توسط مردم برگزيده شود، حالا يا مستقيم يا غيرمستقيم و مثلا" از طريق شوراها. اگر هيات منصفه منصوب شود كه ديگر نمي توان آن را هيات منصفه ناميد! ماهيتا"  نمي تواند آن وصف وجدان عمومي جامعه بودن را يدك بكشد.  در اين طرح كه اخيرا" داده شده كه ان شاءالله به شكل هاي  ديگر تحليل خواهد شد، اگر چنانچه بر اين اساس هيات منصفه  بخواهد تعيين شود اين هيات منصفه انتصابي است و اصلا"  انتخابي محسوب نمي شود و اصلا" نمي توان اين را هيات  منصفه ناميد. 
