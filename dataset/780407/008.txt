   مدرسه در طول زمانهاي متمادي يكي از مكانهاي مهم آموزشي،  پرورشي بوده و هست كه با شناسايي و كشف استعدادهاي  دانش آموزان، ضمن دادن مهارتهاي لازم به آنان،  توانمنديهاي علمي، اخلاقي، فكري و اجتماعي را در آنان  ايجاد مي كند. گرچه دانش آموزان در مدارس درمعرض تجربيات  متعددي قرار مي گيرند و در وصال به اهداف يادشده از عوامل مختلفي مثل جوسازماني مدارس، فضاي كلاسهاي درس،  ارتباط معلمان با هم، ارتباط خانه و مدرسه، روابط داخل و بيرون مدرسه و... تاثير مي پذيرند، اما آنچه به ايجاد اين توانمنديها در قالب" يادگيري "شكل جدي و رسمي  مي بخشد،" فرآيند تدريس "است كه توسط معلمان به مورد اجرا گذاشته مي شود كه در نهايت با" ارزشيابي "كه معلم  از مطالب" مورد تدريس "انجام مي دهد، ميزان تحقق اين  اهداف را در قالب كميتي به نام "نمره "در صفحه كاغذي  به نام" كارنامه "تعيين مي كند.  بعضا" در اين فرآيند" نمره "آنقدر ارزش و اعتبار مي يابد كه برخي از پدران و مادران، اينگونه تصور مي كنند كه فرزندان خود را براي كسب" نمره "به مدرسه  مي فرستند و برخي از دست اندركاران عرصه هاي تعليم و تربيت فراموش مي كنند كه دانش آموزان را براي دستيابي به  ارزشهايي فراتر از كسب" نمره "به آنان سپرده اند.  در همين راستاست كه "نمره "چنان نقش تعيين كننده اي  به دست مي آورد كه تمامي توجه، تلاش و كوشش جامعه تعليم  و تربيت، خانواده، مدارس، معلمان و دانش آموزان، متوجه  امتحان دادن و امتحان گرفتن مي شود، در اين زمينه جاي  بسي تعجب است كه برخي از پدران و مادران "دوره هاي  تحصيلي" را براي بار دوم و حتي سوم، با فرزندان خود دوره  مي كنند و همين امر، ضمن آن كه "ارتباط آموزشي "بين  دانش آموز و خانواده را به سطح "اتكاي آموزشي "تنزل  مي دهد، فرآيند يادگيري را كه امري است لذت بخش، در كام  آنان تلخ مي كند.  به قول استيونسون(Stevenson)"از دست دادن لذت دركارها،  از دست دادن همه چيز است. " گرچه در كسب يك نمره درسي توسط دانش آموزان عوامل  بي شماري تاثير مي گذارند، اما نمي توان نقش كانوني  استعدادهاي فردي، خانواده و مدرسه را ازنظر دور داشت.  استعدادهاي فردي  وجود تفاوت هاي حيرت آور ميان انسانهاي گوناگون از جلوه هاي اساسي و بارز حيات است، گونه گوني عظيم  استعدادها و توانايي دانش آموزان نيز، بخشي از راز آفرينش و تكامل آنان است. گرچه تفاوت استعدادهاي فردي در ميزان موفقيت هاي تحصيلي افراد موءثرند، اما امروزه  روانشناسان معتقدند كه هوش به صورت يك زنگوله طبيعي  درميان افراد بشر توزيع شده است و عموم افراد قادرند با كسب آموزش هاي بهتر و بيشتر، به مراتب بالاتري از موفقيت  دست يابند.  دراين ميان، گرچه ما نمي توانيم استعدادهاي افراد را افزايش دهيم، اما مي توانيم با درك بهتر و توجه به  استعدادها احتمالا" پتانسيل هاي موجود در وجود آنان را بپرورانيم.  آنچه حائز اهميت است، والدين و معلمان بايد توجه داشته  باشند كه صرف وجود استعداد ضامن موفقيت هاي آتي نيست،  اگر مي خواهيم از استعدادها به نحو مفيدي در پيشرفت  تحصيلي دانش آموزان استفاده كنيم، بايد هر استعداد بالقوه اي را براي سالهاي متمادي تحت انضباط دقيق پرورش  داده و تغذيه كنيم.  خانواده محيط اجتماعي خانواده، شاخص تعيين كننده ديگري است.  استعدادهاي بالقوه يك دانش آموز درصورت مواجهه با محروميت، تعارض يا اهمال كاري زياد ازجانب والدين، به  آساني از جاده اصلي منحرف مي شود. ميزان موفقيت تحصيلي  دانش آموزان، عميقا" با محيط خانوادگي كه در آن زندگي  مي كنند، پيوند يافته است و ميزان اين موفقيت، به ميزان  حمايت عاطفي كه والدين قادر به تامين آن هستند، بستگي  دارد.  گرچه بسياري از نوابغ قادر بوده اند بر موقعيت هاي  دشوار خانوادگي فايق آيند، اما همواره اين احتمال وجود داشته و دارد چنانچه خانواده ها سكوي پرتاب امن تري را براي دانش آموزان فراهم نمايند، دانش آموزان به  موفقيت هاي بيشتري نايل خواهندشد.  پرخاشگري مستمر والدين، اضطراب حاصل از فروپاشي  خانواده ها، گسستگي ارتباط عاطفي ميان اعضاي خانواده و عدم حمايت عاطفي، رواني خانواده از دانش آموزان، ازجمله  عواملي هستند كه در كاهش سطح عملكرد تحصيلي دانش آموزان  موءثرند.  مدرسه مدارس نيز دربرانگيختن دانش آموزان و ميزان موفقيت هاي  تحصيلي آنان سهم بسزايي دارند، بسيار ديده شده است كه يك  مدرسه خوب با عملكردهاي مثبت خود زمينه بيدار كردن  اشتياق دانش آموزان به يادگيري را فراهم كرده و افزايش  علاقه دانش آموزان به يادگيري را محور و ملاك عمل قرار داده اند، نه كسب نمرات بالاتر را. در اين گونه مدارس به  ميزان قابل توجهي از تاثير فشارهاي پنهان ناشي از رقابت هاي كاذب براساس "نمره "كاسته اند و به تلاش ها و چالش هاي دانش آموزان متناسب با توانمنديهايشان بها داده  و حس مقبوليت و پذيرفته شدن را كه نياز اساسي هر دانش آموز است، در محيط آموزشگاه تامين كرده اند.  لذا بايد اذعان كرد كه دستيابي به نتايج بهتر در عملكردهاي تحصيلي دانش آموزان به اصلاح عملكرد عوامل  يادشده، بستگي تام دارد.  در همين ارتباط و در رويارويي با كارنامه دانش آموزان،  گرچه اولياء و مربيان قادر به تغيير نمره هاي ثبت شده در كارنامه نيستند، اما نحوه برخورد آنان با كارنامه  دانش آموزان مي تواند در ايجاد امنيت روحي - رواني، كاهش  اضطراب تجلي استعدادهاي دروني، تقويت انگيزه هاي مثبت،  رشد شخصيت، پرورش خصايل نيكو و.. در آنان موءثر باشد. در اين زمينه، توجه به نكاتي چند شايسته اعتناست ; لازم است  اولياء:  * در بررسي كارنامه كاملا" آرام و متين باشند.  * كارنامه را براساس قضاوتهاي سنجيده به دور از داوري هاي شتابزده مورد بررسي قرار دهند.  * كارنامه را يك جانبه مورد قضاوت قرار ندهند و با تشريك مساعي فكري با دانش آموزان به تقويت حس اعتماد به نفس آنان كمك كنند.  * باور داشته باشند كه متهم كردن دانش آموز به عنوان  عامل اصلي كاهش نمره، ساده ترين، سهل ترين و بي ثمرترين  راههاست.  * كارنامه حاصل تلاش دانش آموزان است، به تلاش آنان ارج  نهيد.  * با باور اينكه هر انساني يك موجودي بي همتا با توانمنديها و محدوديت هاي خاص خويش است، كارنامه افراد را باهم مقايسه ننمايند.  * هنگام بررسي كارنامه به گونه اي عمل كنند كه  دانش آموزان احساس كنند كه حامي و پشتيبان آنها در كاستن  ضعف هايشان هستند.  * برخورد بايد به گونه اي باشد كه دانش آموزان به اين  باور برسند كه اولياء و مربيان به حل مشكلات، موفقيت و پيشرفت آنان علاقه مند هستند.  * برخورد بايد نشانگر آن باشد كه هدف از بازبيني كارنامه  براي يافتن فرصت "سعي و تلاش مجدد" دانش آموزان است.  * درصورت مشاهده كاهش در نمرات، به جاي تحقير و سرزنش،  به آنان جرات بدهند تا با جديت لازم به بهبود عملكرد آتي  خود بپردازند.  * به جاي تقبيح نمره ضعيف دانش آموزان، از نمره خوب آنان  به عنوان ابزاري براي تقويت يادگيري ساير دروس استفاده  كنند.  * حتي نمرات دروس مختلف يك فرد را با هم نسنجند، چه ممكن  است افرادي كه مثلا" ادبيات را به سهولت فرامي گيرند، در آموزش رياضي به تلاش و چالش بيشتري نيازمند باشند.  * باور داشته باشند كه برخي از افت و رشد كاملا" طبيعي  هستند.  * درصورت مشاهده كاهش نمره، آرامش محيط خانه را برهم  نزنند.  * به بهاي كاهش يك يا دو نمره به نظام احساسي  دانش آموزان آسيب نرسانند.  * ارزش گذاري به نمرات دانش آموزان را با ارزش گذاري به  شخصيت آنان توام نكنند.  * به دانش آموزان تفهيم نمايند كه شخصيت آنان بي ارتباط به كارنامه هايشان هم مقبول، مطلوب و مورد احترام است.  * در كاهش نمرات دانش آموزان، علت را جستجو كنند.  * پس از يافتن علت، براي مرتفع كردن آن، برنامه ريزي  دقيق و منسجم داشته باشند.  * براي تغيير شرايط به دانش آموزان اطمينان بدهند.  * دانش آموزان را از عواطفي غني سرشار نمايند. چون  افرادي كه ارتباط صميمانه و محبت آميزي با والدين و مربيان خود دارند، بيشترين انگيزه را براي جبران ضعف ها و كسب موفقيت هاي آتي به دست مي آورند.  * موفقيت هاي به دست آمده را هرچند ناچيز، يادآوري كنند.  * باور داشته باشند كه يادآوري و بزرگ كردن موفقيت  زمينه ساز موفقيت هاي بعدي خواهدشد.  * در مقابل موفقيت ها عكس العمل نشان دهند و با دادن  پاداش هاي مناسب، به ايجاد انگيزه در آنان دامن بزنند.  * در نهايت در شرايط آموزشي، بر فعاليت پايدار دانش آموزان در يادگيري تاكيد كنند نه افزايش نمره آنان،  زيرا تاكيد بر فعاليت هاي يادگيري به جاي تاكيد بر افزايش نمره، بر انگيزاننده كوشش هاي آتي و مستمر دانش آموزان خواهدبود.  رقيه نوروزي 
