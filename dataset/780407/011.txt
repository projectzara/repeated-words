   گروه علمي فرهنگي: در دومين فصل كاوش حريم غربي مجموعه  شيخ صفي الدين اردبيلي مجموعه آثار معماري باقيمانده از يك فضاي مذهبي و عبادي مربوط به قرن هشتم تا ادوار معاصر از زير خاك بيرون آمد.  به گزارش روابط عمومي سازمان ميراث فرهنگي كشور، شناسايي  نمونه سفالينه هاي قرن هفتم و هشتم هجري و يك سكه نقره  مربوط به سلطان ابوسعيد ايلخاني از قسمت كف تالار اصلي  روشن ساخت كه اين واحد معماري، قديم ترين عنصر مجموعه  شيخ صفي الدين است كه در زمان خود شيخ يا جانشينان او مورد استفاده قرار مي گرفته است.  اين بنا كلا آجري با ملات گچ يا گل و آهك است و در ساخت  بعضي از ديوارها، از آجر و سنگ لاشه قواره استفاده شده  است.  ديوارها عموما قطور و به قطر حداقل يك متر و حداكثر 60/1 متر و در دو نقطه قطر ديوار به 5/2 متر است كه بيانگر وجود راه پله و در نتيجه طبقه فوقاني در اين بنا است.  ديوارهاي سراسري و محيطي اثر، از سنگهاي لاشه قواره شكل  گرفته و جداره بيروني بنا جنب تالار اصلي از سنگ هاي  تراشدار نماسازي شده است. اين شيوه كار در قسمت بيروني  هشتي دوره صفوي نيز به چشم مي خورد.  به گفته محمود موسوي باستانشناس و مدير طرح بزرگ شيخ  صفي الدين اردبيلي، دو پنجره يا نورگير در جبهه جنوب غرب و جنوب شرق تالار وجود دارد كه وجود اين نورگيرها حاكي  از قرار داشتن بنا در سطح زمين بوده است.  نمونه هاي باقي مانده بيانگر آن است كه پوشش و سقف  اتاقها و تالارها عموما با تاق آجري و ملات گچ و داراي  ارتفاع كمي بوده است.  كوتاهي سقفهاي ياد شده نشانگر يك نماد آئيني و اعتقادي  در بخشهاي مذهبي مجموعه شيخ صفي است كه در حجرات جبهه  شمالي حياط داخلي نيز به چشم مي خورد.  از سنگهاي ستاره اي شكل خاكستري رنگ كشف شده در جبهه  شمالي بنا، براي فرش كردن كف حوض استفاده مي شده است.  اگر چه اين سنگها پراكنده است ولي با وجود چاه در مجاورت  آنها احتمال دارد كه اين محل وضوخانه بوده است و حوضي  بلندتر از كف جهت تطهير كسانيكه قصد ورود به داخل را داشته اند در آنجا تعبيه شده است.  گفتني است مجموعه شيخ صفي الدين اردبيلي كه پيشتر با شماره 64 در فهرست آثار ملي ثبت شده است، يكي از زيباترين بناهاي تاريخي، هنري آذربايجان به شمار مي رود.  محل كنوني بقعه در ابتدا، خانقاه، مسكن شيخ و مركز صوفيان و مريدان وي بوده و پس از مرگ شيخ مدفنش گرديده  است.  بناي اصلي بقعه در زمان سيد صدرالدين موسي فرزند شيخ صفي  ساخته شده كه در زمان صفويه به تدريج بناهاي ديگري بر آن  افزوده شده است. 
