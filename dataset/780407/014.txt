 پيكان 2000 با مصرف كم و جذابيت بيشتر تا پايان سال به  مردم عرضه مي شود * وزارت صنايع با مشاركت كنسرسيوم خارجي طرح ميدان گازي  پارس جنوبي را اجرا مي كند گروه اقتصادي: غلامرضا شافعي وزير صنايع پيش از ظهر ديروز در جمع خبرنگاران رسانه هاي گروهي از تسهيلات اين  وزارتخانه براي توسعه صنايع صادراتي، مشاركت در طرح هاي  صنعت نفت، حمايت از صنايع نساجي و ساخت يك خودرو جديد سخن گفت.  وزير صنايع با اعلام خبر اختصاص 400 ميليون دلار ارز به  صنايع صادراتي گفت: كشور اكنون در مرحله اي از توسعه  قرار گرفته است كه بيش از همه بايد به پيشرفت صادرات  بينديشد همان سياستي كه دولت در برنامه سوم توسعه  اقتصادي- اجتماعي و طرح ساماندهي اقتصادي بر آن تكيه و تاكيد دارد.  وزير صنايع به مصوبه اواخر سال گذشته دولت مبني بر حمايت  از صنايع نساجي اشاره كرد و گفت: در اين مصوبه يكصد ميليون دلار ارز براي بازسازي صنايع نساجي پيش بيني شده  بود كه چنانچه به دست وزارت صنايع برسد در نخستين اقدام  به بازسازي واحدهاي نساجي مستعمل همت خواهد كرد.  شافعي از 1300 طرح صنعتي با پيشرفت فيزيكي 80 درصد خبر داد و گفت: براي اين طرحها تاكنون 362 ميليون دلار هزينه  شده و 59 ميليون دلار ديگر نياز است تا اين طرحها به  بهره برداري برسد.  ضمن آنكه در 20 ماه گذشته 2750 طرح صنعتي راه اندازي و براي جمع قابل توجهي از جمعيت بيكار كشور اشتغال ايجاد شده است.  وي تعداد طرحهاي در دست اقدام وزارت صنايع را 10 هزار واحد اعلام كرد و گفت: تنها 16 واحد صنعتي در اختيار دولت ارزي معادل 520 ميليون دلار را به خود اختصاص  داده اند.  وزير صنايع از راه اندازي تعدادي طرحهاي صنعتي طي دو ماه  آينده و به ويژه در هفته دولت خبر داد و گفت: مرحله دوم  توليد قالبهاي بزرگ صنعتي، موتورهاي ديزلي، نقره نخ در استان فارس، كاشي خيام، الياف آمل و دو كارخانه سيمان  هرمزگان و اروميه از طرحهاي بزرگ صنعتي هستند كه در هفته  دولت به بهره برداري مي رسند.  مهندس شافعي واگذاري سهام كارخانه هاي دولتي را به مردم  جزو طرحهاي جدي وزارت صنايع اعلام كرد و گفت: سهام برخي  كارخانه ها به مردم واگذار شده و برخي واحدهاي زيان ده  تا به سوددهي نرسند مناسب واگذاري به مردم نيستند، در برخي موارد هم به رغم تمايل و خواست دولت براي واگذاري  كارخانه ها، مردم بنابر شرايطي متقاضي خريد و مشاركت در واحدهاي توليدي و صنعتي نيستند.  وزير صنايع از مشاركت سازمان گسترش و نوسازي صنايع ايران  در طرح پالايشگاه پارس جنوبي خبر داد و گفت: اين طرح كه  با هزينه اي معادل 287 ميليون دلار با مشاركت خارجي ها به اجرا درمي آيد در بخش ماشين سازي و طراحي آن وزارت  صنايع با كنسرسيوم نفتي خارجي مشاركت مي كند.  وي سهم ايران در توليد و صادرات صنايع الكترونيك را ناچيز توصيف كرد و گفت: اگر ايران به عنوان يك كشور متوسط بتواند يك درصد تجارت جهاني صنايع الكترونيك را به  خود اختصاص دهد بايد از اين رهگذر دست كم 10 ميليارد دلار درآمد ارزي داشته باشد كه چنين چيزي در ايران  تاكنون تحقق پيدا نكرده است.  وزير صنايع از صدور مجوز براي تشكيل انجمن هاي تخصصي  صنايع و خانه صنعت خبر داد و گفت: تشكيل چنين انجمن هايي  به طور قطع زمينه مشاركت مردم را در برنامه ريزي و اجراي  طرحهاي صنعتي افزايش مي دهد و حركت به سمت كاهش تصدي  دولت را شتاب خواهد بخشيد.  وزير صنايع در پاسخ به پرسش خبرنگار ما پيرامون سهم نخست  صنعت خودروسازي از توليد ناخالص ملي، چگونگي ميزان  صادرات اين صنعت و مشخصات خودرو پيكان 2000 گفت: قيمت  خودرو در مقايسه با ديگر اقلام صنعتي و غيرصنعتي افزايش  نداشته است و اين كندي در افزايش قيمت ناشي از توانايي  اين صنعت در افزايش توليد بوده، ضمن آنكه به تعهد خود به  ميزان پيش بيني شده صادرات در صنعت خودرو عمل كرده است.  وي سرمايه گذاري بر روي صنعت خودرو را از آنجا كه صنايع  جانبي متعددي را فعال مي كند منطقي دانست و گفت: هر سال  در دنيا 55 تا 660 ميليون خودرو توليد مي شود كه صنايع  جانبي مربوط به آن براي بخش بزرگي از جامعه اشتغال ايجاد مي كند. وزير صنايع پيرامون خصوصيات خودرو پيكان 2000 گفت:  اين خودرو كم مصرف است، تا پايان سال به بازار مي آيد و پاسخگوي نيازهاي متنوع جامعه خواهد بود. 
