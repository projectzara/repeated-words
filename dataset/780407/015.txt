 گروه اقتصادي: آئين نامه اجرائي قانون اجازه ثبت شعبه يا نمايندگي شركت هاي خارجي در جلسه هيات دولت تصويب و براي  اجرا به وزارت امور اقتصادي و دارائي ابلاغ شد.  براساس اين آئين نامه شركت هاي خارجي كه در كشور خود قانوني شناخته مي شوند، مي توانند براي فعاليت در ايران  در زمينه هاي ويژه اي كه تعيين شده است فعاليت كنند.  زمينه هاي تعيين شده در اين آئين نامه براي فعاليت شعبه  شركت هاي خارجي شامل ارائه خدمات بعد از فروش كالاها و خدمات، انجام عمليات اجرائي قراردادهايي كه بين اشخاص  ايراني و شركت هاي خارجي منعقد مي شود و بررسي و زمينه سازي براي سرمايه گذاري شركت خارجي در ايران است.  همچنين اينگونه شركت ها مي توانند با شركت هاي فني و مهندسي ايراني براي انجام كار در كشورهاي ثالث همكاري  كنند و در زمينه افزايش صادرات غير نفتي ايران فعاليت  داشته باشند.  ارائه خدمات فني و مهندسي و انتقال دانش فني و فن آوري،  ارائه خدمات در زمينه هاي حمل و نقل، بيمه و بازرسي كالا،  بانك، بازاريابي و غيره از ديگر فعاليت هاي مجاز تعيين  شده براي شركت هاي خارجي است. در اين آئين نامه تاكيد شده  است كه شركت هاي خارجي متقاضي ثبت شعبه در ايران موظفند اطلاعات و مدارك مورد نياز را به همراه درخواست كتبي خود به اداره كل ثبت شركت ها و مالكيت صنعتي ارائه كنند.  اداره شركت هاي خارجي ثبت شده در ايران بايد توسط يك يا چند شخص حقيقي مقيم ايران انجام شود و اين افراد بايد گزارش فعاليت شعبه يا نمايندگي را همراه با صورت هاي  مالي حسابرسي شده حداكثر 4 ماه پس از پايان سال مالي به  دستگاه هاي مربوطه ارسال كنند. حسابرسي مذكور تا زماني كه  آئين نامه اجرائي تبصره 4 ماده واحده قانون استفاده از خدمات تخصصي و حرفه اي حسابداران به عنوان حسابدار رسمي  اعلام نشده است، توسط سازمان حسابرسي و موءسسه هاي  حسابرسي مورد قبول دستگاه مربوطه كه شركاي آن افراد حقيقي تاييد شده توسط اداره نظارت سازمان حسابرسي باشند،  انجام مي شود. 
