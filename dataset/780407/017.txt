 نخستين همايش هياتهاي موضوع ماده 22 قانون شوراهاي  اسلامي كار استان تهران ديروز با حضور جمعي از مسئولان  وزارت كار، نمايندگان كارگران و كارفرمايان برگزار شد.  به گزارش واحدمركزي خبر درمراسم گشايش اين همايش خواجه  نوري معاون تنظيم ونظارت بر روابط كار وزارت كار و امور اجتماعي در سخناني بر ضرورت تفاهم ميان كارگران و كارفرمايان براي توسعه صنعت تاكيد كرد و گفت: شناخت  نيازهاي دو طرف از راههاي بسيارمهم رسيدن به تفاهم  كارگران و مديران صنايع است. وي گفت درشرايطي كه اظهار نظرهاي مختلفي براي قانون كار مي شود افزايش آگاهي از مفاد قانون كار براي كارگران و كارفرمايان الزامي است.  معاون تنظيم و نظارت برروابط كار وزارت كار و اموراجتماعي با اشاره به اينكه تمام مواد مربوط به قانون  كار مكمل يكديگرند گفت بنابراين نمي توان بدون توجه به  ديگر مواد خواستار حذف يك ماده از قانون كارشد.  خواجه نوري دربخشي ديگر از سخنان خود به مهمترين وظايف  هياتهاي موضوع ماده 22 قانون شوراهاي اسلامي اشاره كرد و افزود: هدف از تشكيل اين شوراها بررسي عملكرد شوراهاي  اسلامي كار درچارچوب قانون، ارجاع تخلفات مدير به دادگاه  صالح، ايجاد تفاهم و هماهنگي ميان اعضاي شورا و مديريت  واحدهاي توليدي است وي با تاكيد بر اينكه خواسته كارگران  خواسته صنعت و مديران است اظهار داشت هرگونه تقابل ميان  كارگران و مديران مي تواند به كار و توليد در كشور ضربه  وارد كند. معاون تنطيم و نظارت بر روابط كار، بر ضرورت  تشكيل كانون عالي كارفرمايان در كشور تاكيد كرد و افزود:  اين كانون مي تواند در رفع هرگونه ابهام در قانون كار نقش بسزايي داشته باشد. آقاي خواجه نوري بازنشستگي پيش از موعد كارگران را راهي براي بازسازي نيروهاي انساني و ايجاد اشتغال در جامعه عنوان كرد. 
