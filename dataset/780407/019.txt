 تهران- خبرگزاري جمهوري اسلامي: وزير كشاورزي ديروز با حضور در جلسه علني مجلس شوراي اسلامي به سئوال نماينده  دشت مغان درمورد علت تاخير در تهيه و اجراي طرح  طبقه بندي مشاغل كارگري شركت كشت و صنعت و دامپروري مغان  و خودداري ازپرداخت مابه التفاوت طبقه بندي مشاغل در شركت ياد شده و شركت پارس مغان پاسخ گفت.  حسن الماسي به هنگام طرح سئوال خود از عيسي كلانتري گفت:  چنانچه وزارت كشاورزي از كارگران اين مجتمع عذر خواهي  نكند، اسناد و مدارك محرمانه اي را در مورد مسائل شركت  ياد شده به نمايندگان و هيات رئيسه مجلس ارائه خواهد كرد.  وزير كشاورزي نيز در پاسخ ابتدا به سابقه فعاليت شركت  كشت و صنعت مغان اشاره كرد و گفت: اين شركت در سال 1350 كارهاي اجرايي خود را شروع و بابه ثمر رسيدن انقلاب مجريان آن يعني آمريكايي ها از كشور خارج شدند و به دليل مسائل و مشكلات مالي و كارشكني خارجي ها سرعت  كار كاهش پيدا كرد.  درزمان جنگ تحميلي ركود همچنان ادامه يافت و بعد از پايان جنگ سرعت كار شدت گرفت به طوري كه بيش از 95 درصد پروژه ها به بهره برداري رسيده و امروزيكي از شركت هاي  سودده است، تمام بدهي خود را پرداخت كرده و بهره وري در اين شركت درحد بسيار بالايي است.  وي افزود: شركت كشت و صنعت مغان با 5 هزار پرسنل از اواخر سال 69 دنبال طبقه بندي مشاغل بود ولي اين كار درمدت يكي دو سال امكان پذيرنبود.  دكتر كلانتري ادامه داد: با پيگيريهاي به عمل آمده طبقه  بندي مشاغل دراين شركت در اسفند ماه سال 76 با حضور نمايندگان كارگران و وزارت كار وامور اجتماعي به تاييد نهايي رسيد و براي اجرا به شركت كشت و صنعت مغان ابلاغ  شد.  وي تاخير در اجراي طرح طبقه بندي مشاغل در شركت مذكور را نادرست خواند و گفت: به غير از حدود 3 درصد از كارگران،  بقيه آنان نحوه طبقه بندي را پذيرفتند و اين 140 نفر به  مركز آموزش فني وزارت كار معرفي شدند.  وزير كشاورزي به اختلاف فاحش بين حقوق دريافتي كارگران  اين شركت اشاره كرد و گفت: در اين رابطه 300 نفر از كارگران قراردادي جدا شدند و براساس برآوردي كه شد از سال 78 پرداخت بدهي هاي كارگران شروع و تا سال  آينده كليه طلبها پرداخت مي شود.  وي عنوان كرد: با توجه به افزايش سوددهي شركت، كارگران  از سايرمزاياي بهره وري نيز برخوردار خواهند شد.  بنابراين از نظر ما كار انجام گرفته و مشكلي وجود ندارد.  نماينده دشت مغان نيز در اظهاراتي گفت: اين شركت بابت  مابه التفاوت حقوق كارگران خود بيش از 10 ميليارد ريال  به سازمان تامين اجتماعي بدهكاراست.  وي از وزير كشاورزي پرسيد: چرا بايد تهيه يك طرح 6 سال  طول بكشد وكارگران دوسال منتظر پرداخت مابه التفاوت حقوق  خود باشند؟ چرا بايد دريافتي مديران اين شركت كه  تعدادشان حدود 30 نفر است، حداقل 10 برابر حقوق كارگران  (به غيراز پاداش ها و ساير مزايا)باشد؟ حسن الماسي اظهار داشت: خدا مي داند كه من اين سئوال را صرفا" براي دفاع از حقوق كارگران و كشاورزان طرح كردم و اگر صلاح باشد طرح تحقيق وتفحص از شركت كشت و صنعت مغان  را تقديم مجلس خواهم كرد.  وي با عنوان اين مطلب كه بيت المال در اين شركت غارت  مي شود و من ازبعضي از مسائلي كه شرم آور است، مي گذرم  خطاب به وزير ياد شده گفت: درخواست دارم به قانون كار احترام بگذاريد و مابه التفاوت طبقه بندي مشاغل در اين  شركت را به كارگران پرداخت كنيد.  نامبرده افزود: نگذاريد حقي كه بايد 7 سال پيش به  كارگران اين شركت پرداخت مي شد، بيش از اين به تاخير بيفتد دستور دهيد اين مابه التفاوت هر چه سريع تر پرداخت  شود.  وزير كشاورزي در بخش دوم پاسخگويي به سئوال نماينده دشت  مغان گفت: خودكارگران قضاوت خواهند كرد كه چه كسي و به  چه منظوري سنگ آنان را به سينه مي زند. وي خطاب به  الماسي گفت: شركت موظف است به وظيفه قانوني خود يعني پرداخت مابه التفاوت طبقه بندي مشاغل عمل كند ولي  شما هم به خاطر مسائل منطقه اي خودتان، مسائل كلان كشور را زير سئوال نبريد.  وي گفت: مديري كه در اين مجتمع بهره وري را يك درصد افزايش مي دهد براي ما صدها ميليون تومان ارزش دارد. اين  مجتمع يك شركت تجاري است و مديريت آن توانسته است با همان تعداد كارگر و همان منابع توليد گندم را از 1100 كيلو در هكتار به 6400 كيلوگرم در هكتار برساند. توليد ذرت نيز از 1700 كيلوگرم به 8000 كيلوگرم در هكتار و توليد چغندر قند از 13 تن به 50 تن در هكتار رسيده است.  خود ايشان به عنوان نماينده 10 برابر يك كارگر حقوق  مي گيرند.  عيسي كلانتري ادامه داد: اگر درخواست شما قانوني بود و ما انجام نداديم حق داريد آن را مطرح كنيد، اگر مواردي  را دال بر سوءاستفاده داريد، ارائه كنيد.  سپس حسن الماسي به مطلب عنوان شده از سوي وزير كشاورزي  مبني بر اينكه حقوق نمايندگي وي 10 برابر يك كارگر ساده  است، اعتراض كرد و گفت: ايشان(كلانتري)خود دهها برابر يك نماينده حقوق مي برند. الماسي به ميزان حقوق  خود اشاره اي نكرد.  نماينده مذكور در خاتمه اعلام كرد كه پاسخ هاي وزير كشاورزي قانع كننده نبوده و به همين علت سئوال وي براي  بررسي بيشتر به كميسيون اصول 88 و 90قانون اساسي مجلس  ارجاع شد. 
