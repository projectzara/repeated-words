 ركود صادرات خرماي ايران يكي از رخدادهاي مهم اقتصادي  كشور ما در سال جاري محسوب مي شود، اين ركود كه اينك  آثار و پيامدهاي آن به صورت افت قيمت اين محصول ظاهر شده،  زندگي اقتصادي شمار قابل توجهي از هموطنان ما به ويژه  در مناطق جنوبي و جنوب شرقي كشور را با دشواري هاي  پيش بيني نشده روبرو مي كند. به اين لحاظ، شناخت دقيق  ريشه ها و علل مشكلات كنوني محصول خرماي كشور ضروري است.  در اين بخش از گزارش ادامه اظهارات كارشناسان ذيربط را از نظرتان مي گذرانيم.  مشاور دفتر نخيلات وزارت كشاورزي مي گويد: در باغ هاي  خرما نمي توان هر سال به ارقام جديدتر محصول فكر كرد.  مثل گندم كه هر سال ارقام مقاوم تر يا پرمحصول تر توليد و كاشته مي شود. اين امر به دليل قدمت كاشت درخت و باردهي خرما ممكن نيست در حالي كه دوره كشت تا برداشت در محصولي مانند گندم بسيار كوتاه است.  وي در مورد سياست وزارت كشاورزي در بهبود توليد خرما مي گويد: سياست اتخاذ شده در بخش توليد خرما حفظ سطح زير كشت محصول بوده است نه توسعه اراضي كشت و در مقابل در همين سطوح كشت ارقام نامرغوب اصلاح و احيا مي شود. در اين ارتباط طرح احياء و اصلاح نخلستانها كه بيشتر براي  مناطق محروم و با توليد نامرغوب مدنظر بوده، تدوين و اجرا شد.  اين طرح كه حدود 5 سال است به اجرا درمي آيد، امسال نيز در صددرصد اهداف پيش بيني شده در منطقه بافق به اجرا درآمد. براي شهرهاي مهربندان و طبس هم اين طرح در دست  اجراست كه ارقام موجود تعويض و اصلاح مي شود.  از جمله نكاتي كه در اين طرح مدنظر بوده توجه به ارقام  صادراتي است و تلاش شده كه رقم صادراتي ترويج شود يعني  خرماي خشك و نيمه خشك اين رقم تخمير نمي شود و در حمل و نقل آسيب كمتري مي بيند و رطوبتش هم مناسب است، بنابراين  براي صادرات بهتر مي باشد اما خرماي مضافتي كه رقم  مناسب و خوبي است به دليل رطوبت زياد، تازه بودن در امر صادرات ايجاد اشكال مي كند و ترويج مصرف داخلي آن  منطقي تر است.  در كنار طرح اصلاح و احياء، همچنين از خارج كشور نهالهاي  تجارتي وارد شده است. وي مي گويد: وزارت كشاورزي علاوه  بر اين طرح تلاش كرده است كه از روشهاي نوين پيشرفته در توليد خرما بهره بگيرد كه از آن جمله مي توان به روش كشت  بافت كه عاري از هر نوع ويروس است، اشاره كرد. با اين  روش طرحهاي بزرگ كشت و اصلاح يا تعويض درخت براي تا يك  ميليون اصله نهال نيز ممكن است.  در اين روش، بافت سلولهاي خرما را مي كارند و در آزمايشگاه از يك پاجوش تا 10 هزار نهال خرما توليد مي كنند و بعد از پرورش در گلخانه ها به باغداران تحويل  مي شود.  در اين روش براي توليد هر نهال فقط حدود 2 سال زمان  مي برد كه نسبت به روشهاي ديگر كشت نهال بسيار مناسبتر است.  وي در مورد هزينه تمام شده هر كيلو خرما گفت: با توجه به  نوع خرما براي هر كيلوگرم محصول بين 90 تا 120 تومان  هزينه مي شود كه البته قيمت ها با توجه به نرخ روز نوسان  دارد.  صادرات و مشكلات اساسي...  خرما به عنوان يكي از محصولات صادراتي مهم كشور به دليل  مازاد توليد در داخل داراي توان بالايي براي صادرات است.  با وجود موقعيت مناسب كشور در توليد و صادرات، به دليل  بي توجهي و عدم سرمايه گذاري در بازاريابي اين محصول،  توليدكنندگان آن در داخل كشور با مسائل و مشكلات متعددي  مواجه اند و در بازارهاي خارجي نيز صادركنندگان در وضعيت  ضعيفي نسبت به صادركنندگان ساير كشورها قرار دارند. اين  در حالي كه است كه بازارهاي كشورهاي حاشيه خليج فارس از موقعيت مطلوبي براي خريد خرماي ايران برخوردارند و به  مراكز و بنادر جنوبي توليدكننده خرما نزديك هستند. به  نظر مي رسد با رفع مشكلات موجود بتوان به ميزان صادرات و سود حاصل از آن دست يافت و اين آرزوي محالي نيست !  كشورهاي حاشيه خليج فارس به دليل درآمد سرانه بالا، وسعت  كم، نبودن امكان كشت محصولات صيفي و باغي از مشتريان  عمده محصولات كشاورزي ما به ويژه خرما بوده اند اما اكنون ساير رقبا در تلاش براي كسب اين بازارها هستند و خوب هم عمل مي كنند!  دكتر بهاءالدين نجفي در يك تحقيق در مورد مهمترين مشكلات  صادرات خرما چنين مي گويد: درجه بندي و بسته بندي  محصولات صادراتي بزرگترين ضعف محصولات كشورمان در مقابل  رقيبان خارجي است. مشكل درجه بندي در نگاه اول يكنواخت  نبودن محصولات است. به دليل رعايت نكردن نكته هاي فني در برداشت محصول، محصولات از يكنواختي برخوردار نبوده و به  همين سبب جداسازي محصولات نيز براي باغدار مقرون به صرفه  نمي باشد و لذا محصول ارسالي براي صادرات يكنواخت نيست و صادركنندگان نيز نمي توانند محصول يكنواخت و درجه يك را در بسته ها جاي دهند واين خود نقطه ضعف بزرگي است.  مشكل ديگر نيز نداشتن دستگاه درجه بندي است. در حال حاضر در انبارهاي صادراتي، درجه بندي محصول به وسيله كارگران  صورت مي گيرد.  و اين محصول درجه بندي شده در بسته ها ي نازيبا و غيرمستحكم قرار داده مي شود و به همين دليل درصدي از بسته ها در جريان حمل به كشور مقصد از بين مي رود و بازار خود را از دست مي دهد. بنا به دلايل پيش گفته قيمت  محصولات كشورمان نسبت به ساير كشورهاي رقيب مانند تركيه،  اردن، سوريه و كشورهاي اروپايي و امريكايي حاضر در بازارهاي خليج فارس بسيار نازل تر است.  صادركنندگان دليل نداشتن بسته بندي مناسب را، گراني مواد و كارتن هاي خارجي ذكر مي كنند و مقررات اداري نيز به  ويژه براي ثبت سفارش در مجموع موجب افزايش شديد هزينه ها مي شود كه اين امر در نهايت براي صدور مشكل آفرين خواهد بود.  وي افزوده است: انبارداري محصولات صادراتي نيز كه نقش  مهمي در روند صادرات به ويژه براي محصولي مانند خرما كه  نمي توان براي مدت طولاني آن را نگهداري كرد، از وضعيت  مطلوبي برخوردار نيست و سرمايه گذاري نيز در ايجاد تاسيسات مناسب به دليل نبود سرمايه گذار چندان رونق  نيافته است و اين كاستي ها موجب خطرات بيشتري براي اين  محصول صادراتي شده است.  به گفته صادركنندگان اكنون تنها مزيت صادرات خرماي ايران  قيمت پايين آن است ودر صورتي كه قيمت اين محصول افزايش  يابد همين مزيت نيز از بين مي رود.  يك كارشناس مهندسي صنايع در اين مورد مي گويد: به دليل  بي توجهي به آماده سازي و بسته بندي در ارزشهاي صادراتي،  خرماي ايران نتوانسته است جايگاه خود را پيدا كند و از اين رو با كمترين قيمت ها صادر مي شود. زيرا قيمت خرماي  بسته بندي شده با خرماي فله اي و غيردرجه بندي شده بسيار متفاوت است و حداقل از همين محل سالانه 100 ميليون دلار ضرر عايد كشور مي شود!  طبق نتايج آخرين تحقيقات، صادرات خرما هنوز هم به طريقه  سنتي و تنها به مقصد چند كشور محدود هدايت شده است. و متاسفانه در اين روش قيمت خريد از سوي خريداران به  صادركنندگان تحميل مي شود. بديهي است تنها با توليد بيشتر نمي توان به آينده توليد اميدوار بود زيرا عدم  توجه و گسترش صنايع تبديلي و بسته بندي شديدترين آسيبها را به بنيه توليد كشور وارد مي كند و در درازمدت ما را از صحنه رقابت هاي بين المللي حذف خواهد كرد.  به نظر مي رسد دستگاههاي ذيربط از جمله وزارت صنايع و بازرگاني با تدوين و پرداخت اعتبارات و تسهيلات مناسب بايد مشكل صنايع تبديلي را رفع و به توليد و اشتغال داخل  بيش از پيش ياري رسانند. ضمن آنكه در داخل كشور نيز مي توان با توجه به ارزش غذايي غني خرما در تغذيه  دانش آموزان 20 ميليون نفري به ويژه در مناطق محروم سود جست و توليدكننده داخلي را نيز به ادامه كشت و توليد راغب ساخت.  مريم رضايي  بازتاب يك گزارش  تخريب خاك را دستكم نگيريم     مراقبت از پوشش گياهي كشور با توجه به مشكلات كم آبي و خشكسالي كه هر از چندگاه مردم كشور ما با آن روبه رو مي شوند، لازم است. بد نيست بدانيم كه تا پوشش گياهي  كافي در سطح زمين وجود نداشته باشد، آب باران و برف، جذب نمي شوند و اغلب بارندگي ها به صورت سيلاب مخرب درمي آيند پوشش گياهي غني چه به صورت انبوه درختان و چه  گياهان متراكم و پرپشت مي تواند نزولات آسماني را قبل از آنكه تبديل به هرزآب و يا سيلاب شوند، جذب زمين كند.  نگهداري آب و يا همان آبخيزداري، در طبيعت در نقاطي كه  از درخت و يا گياه پوشيده باشد به بهترين وجه انجام  مي شود.  با توجه به واقعيت هاي علمي اثبات شده اگر خاك در يك  منطقه دچار تخريب و فرسايش شود، اين روند نابودي پوشش  گياهي و جنگل ها را نيز در پي خواهد داشت و متاسفانه،  فرسايش خاك در ابعاد نگران كننده اي ادامه دارد و آثار اين بلاي خانمانسوز كه بيشتر ريشه در غفلت و انجام  طرح هاي غيراصولي دارد، در بسياري از استان هاي كشور ما از جمله استان چهارمحال و بختياري به وضوح قابل روءيت  مي باشد. هرجا كه فرسايش خاك صورت بگيرد، امكان نگهداري  آب در سفره هاي زيرزميني نيز وجود نخواهد داشت. بنابراين  جا دارد در بحث هاي مربوط به بحران آب كه اين روزها در وسايل ارتباط جمعي جاي زيادي را به خود اختصاص داده، به  مسئله مربوط به فرسايش خاك نيز نگرش عميق و علمي داشته  باشيم و اجازه ندهيم، چراي بي رويه دام، راهسازي هاي  غيراصولي و غيرفني، تغيير و تبديل زمين هاي جنگلي و مراتع به اراضي قابل ساخت و ساز هر روز باعث فرسايش  ميليون ها تن خاك حاصلخيز در كشور ما شود.  تهران- س. آرمين 
