 شهرك نشينان يهودي در شمال اسرائيل ديروز در اعتراض  به ناتواني دولت در تامين امنيت آنان اقدام به تظاهرات  كردند.  به گزارش خبرگزاري جمهوري اسلامي از بيروت، شهرك نشينان  ناراضي با گذاشتن لاستيكهاي مشتعل در مسيرهاي ورودي  شهرك" كريات شمعونه "بر ضد مسوولان اين رژيم شعارهائي  سردادند.  در بيت المقدس نيز جمعي ازمسئولان شهركهاي  صهيونيست نشين همزمان باتشكيل جلسه هفتگي كابينه در برابر دفتر نخست وزيري تجمع كرده و خواستار تامين امنيت  شهركهاي شمال اسرائيل و خسارتهاي مالي ناشي از وقفه در فعاليتهاي اقتصادي خود شدند.  راديو رژيم صهيونيستي گزارش داد نتانياهو از ملاقات با هياتي از شهرك نشينان براي گفتگو با وي در اين زمينه  خودداري كرد.  اين راديو افزود: وزير دارايي براي آرام كردن  شهرك نشينان ناراضي به آنان قول داد خسارتهاي ناشي از حمله موشكي به اين شهرك ها را جبران كند.  در حمله موشكي پنجشنبه شب مقاومت اسلامي به شمال  اسرائيل كه به تلافي حمله هاي هوايي به لبنان صورت گرفت  دو شهرك نشين به هلاكت رسيده و تعدادي زخمي شدند.  از سوي ديگر، نتانياهو بار ديگر تهديد كرد اسرائيل به  هر نوع حمله اي به شهرك ها به شدت پاسخ مي دهد.  وي ديروز در جلسه كابينه، حمله هاي اخير به لبنان را به  منزله پيامي براي اين كشور دانست و افزود: براي اسرائيل  قابل قبول نيست شهرك نشينان در پناهگاهها بسر ببرند و مردم لبنان اززندگي عادي برخوردار باشند. 
