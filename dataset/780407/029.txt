 " كنگره ملي آفريقا" حزب حاكم بر آفريقاي جنوبي، با ترتيبدادن يك ضيافت خداحافظي براي "نلسون ماندلا" از وي  به عنوان رهبري كه در مبارزه براي پايان دادن به  آپارتايد" همه چيز" بود ستايش كرد.  به گزارش خبرگزاري فرانسه از ژوهانسبورگ، ضيافت خصوصي  در ميراند درشمال ژوهانسبورگ ده روز پس از آنكه ماندلاي  80 ساله از سمت خودبه عنوان نخستين رئيس سياهپوست جمهوري  آفريقاي جنوبي كناره گيري كرد و به بازنشستگي رفت،  برگزار شد.  " جاكوب زوما" معاون رئيس جمهوري جديد آفريقاي جنوبي ضمن  بر شمردن دوران فعاليت ماندلا، سال ها زنداني شدن و كمك  وي به صلح و ثبات كشور پس از پايان بخشيدن به سلطه اقليت  سفيد پوست را مورد تاكيد قرار داد.  زوما گفت: ما در مورد مردي صحبت مي كنيم كه در اين  مبارزه همه چيزبود. يك رهبر بزرگ و مردي با كيفيت هاي  ويژه و مردي كه به طور تصادفي رهبر نشد.  ماندلا در پاسخ نسبت به لياقت جانشين خود" تابو امبكي " اظهار اطمينان كرد و گفت: "ما ترديدي نداريم كه مشاركت  در طول دوران انتقالي ما قوي ترو بهتر خواهد شد چرا كه  در حال همكاري براي تحول كشور هستيم. " وي از كنگره ملي به خاطر فرصت دادن به وي براي "كمك  ناچيز به بهبودكيفيت زندگي مردم "تشكر كرد. 
