   جامعه مدني، نيازمند پژوهشهاي فرهنگي(بخش دوم) ارتباط هويت و سنن فرهنگي با توسعه در محافل برنامه ريزي  مطرح و مورد توجه است. برخي از كشورها بين ويژگيهاي  اساسي فرهنگي و پيشرفتهاي فني و اقتصادي آشتي برقرار كرده و با حفظ بسياري از خصائل ارزشمند فرهنگي خود راه  رشد و توسعه را پيموده اند در حالي كه در جامعه ما راه  رشد و توسعه با از بين بردن خصوصيات پسنديده فرهنگي قرين  دانسته شده است و نگرش به ويژگيهاي فرهنگي را نگاه مزاحم  دانسته اند، لذا نه تنها اقدام براي التيام زخمهاي وارده  برآن را لازم نمي دانند بلكه شادي خودرا از مرگش كتمان  نمي كنند. در برنامه ريزيهاي انجام شده قبل از انقلاب (اخيرا" آنچه مسكوت مانده بود دوباره به انحاء مختلف  احيا مي شود)حكم مرگ واحدهاي بهره برداري كوچك در شهر و روستا صادر شده بود، واحدهاي بهره برداري خانوادگي بايد به واحدهاي بزرگ مكانيزه تبديل مي شدند، واحدهاي  توليدسنتي شهري نيز مي بايست با صنايع تبديلي جايگزين  گردند. شيوه رشد اقتصادي، مصرف بيشتر اعلام شد. مصرف پول  نفت را بالا بردند... امروزه عزا گرفته ايم كه مصرف آب،  نان، برق، برنج، روغن، بنزين، انرژي، كودشيميايي،  تراكتور و ماشين كشاورزي، سطح زيربناي مسكن، تعداد كليد و پريزهاي اطاقهاي مان و... بالاتر و بيشتر از متوسط جهاني بوده و متناسب با توليدمان نيست، به عبارت ديگر بيشتر از كوپن مان مصرف مي كنيم. مع هذا دريغ از اين كه  توليدمان رشدي درخور كرده باشد. البته اين ميزان از مصرف  توليد دشمنان را بالا برده است. حال وقتي مي خواهيم  برنامه ريزي كنيم مجبوريم از بين همه راهبردهاي ممكن و مطرح به سراغ راهبردي برويم كه با اعتيادمان سازگار باشد و لذا اسم آن را جايگزيني واردات مي گذاريم، بديهي  است بدون انقلاب در رفتارهاي مصرفي راه ديگر و مفر متفاوتي به فكر كارشناسان نمي رسد.  سوءال اساسي اين است كه در چنين برخوردي امكان احياء سنن  و حفظ هويت وجود خواهد داشت؟ هويت هر جامعه با توجه به  پايبندي به سنن اجتماعي معني پيدا مي كند بحران هويت با دور شدن انسان از سنن مربوطه مطرح مي شود.  طبيعي است كه انسان همواره در تحول و تغيير است ولي اگر انسان آگاهانه و عالمانه از سنت ها فاصله بگيرد دچار بحران هويت نمي شود.  ايران از مشروطيت به بعد دچار بحران هويت شده است. با خارج شدن جوامع از حالت ابتدايي و حركت به سوي نوگرايي،  همبستگي اجتماعي فرو مي ريزد و همبستگي نوين مدتي بعد شكل مي گيرد. لذا در اين حركت به دوره اي برمي خوريم كه  همبستگي بسيار ضعيف است. در اين مواقع جامعه دچار بي هويتي مي گردد و حالت آنومي پديد مي آيد اين وضعيت  فرد را دچار چند شخصيتي مي كند.  دردوره هايي عوامل وحدت بخش نخستين يعني وجدان جمعي دچار خلل مي شوند. پيچيدگي ها بيشتر مي شود، گروههاي جديد پديد مي آيند، انسجام سنتي به هم مي ريزد ولي نظام جديدي  هم برقرار نمي گردد.  نوسازي، بعد منازعه برانگيز تحولات اجتماعي و در هم  ريزنده همبستگي سنتي است. توسعه سياسي معني نهادمند شدن  سياست را مي دهد. نوسازي بيماري مي آورد و توسعه سياسي  درمان مي كند.  براي توسعه سياسي مي بايست از بحرانهاي مربوط به هويت  گذشت. در مواردي تعارض بين وفاداريهاي قومي و تعهدات ملي  تشديد شده و در مواردي اين امر موجب بيگانگي انسانها مي گردد پس ازمدتي به دليل خودآگاهي، انسان به توانايي و ارزش خود پي برده و وابستگي به جامعه پيدا كرده و مسئوليت مي شناسد اين مرحله گذار فرد را مسئوليت پذير كرده و مشاركت را در او تقويت مي نمايد مشروط بر اينكه  آگاهانه انتخاب كند و سنن خود را بازشناسد.  فراهم كردن لوازم اين بازگشت ارادي و آگاهانه، فراهم  آوردن امكانات شناخت درست و اصولي خود داشته هاست كه از طريق انجام مطالعات متعدد و پخش مناسب آنها در چارچوب پيام هاي مطلوب مي باشد.  در جامعه ما تعارض بين سنت و تجدد و شيدايي و شيفتگي  جامعه را، دچار بحران هويت كرده است در جهت كاهش اين  تعارض و زدودن شيفتگي هاي نابخردانه، توسعه سياسي ضرورت  دارد و اين توسعه ممكن نمي شود مگر اينكه به درستي و به  خوبي خود را بشناسيم و به توسعه سياسي بپردازيم. علاوه  بر اين بايد بين آنچه كه خود داريم و آنچه از ديگران  مي گيريم تعادل برقرار و توسعه سياسي خود را نيز بومي  كنيم.  بازگشت به خويشتن آسان نيست، نسلهاي امروزي بسياري از خودداشته ها را به جرم قديمي بودن و بومي بودن محكوم  مي كنند و به همين دليل در حلقه اي از ندانم كاريها گرفتار آمده اند. از يك طرف مفتون دموكراسي غربي هستند و موءسسات و سازمانهاي مربوط را از آنها عاريه گرفته و مصر هستند كه با استفاده از آنها همان مسيري را بروند كه  آنها رفته اند. به طور مثال حزب به عنوان اسباب اعمال  مشاركت سياسي مدتها مورد توجه بوده و در حال حاضر هم  گروهي تصور مي كنند كه گمشده ديرين را يافته اند و لذا همه مشكلات را از دريچه نبود حزب مي بينند. در حالي كه  حزب و اصولا" حركت به سوي جامعه مدني به نحوي كه در كشورهاي صنعتي طرح شده است به دو شرط به عنوان شروط لازم  نياز دارد كه هر دو در جامعه ما و در وادي فرهنگي  مفقودند و آنها عبارتند از قانون گرايي و يا تفوق ضابطه  بر رابطه وديگري برابر انگاري انسانها كه مغاير سلسله  مراتب اجتماعي مبتني بر خصائل فرهنگي است، كه در بخش  ديگري به آنها پرداخته مي شود.  4- خودباختگي اجتماعي  در شرايط كنوني به دلايل مختلف از جمله حركت نسنجيده و سريع به سوي تجدد، برخي رفتارهاي اجتماعي و ارزشهايي كه  الزاما" جزء تكنولوژي محسوب نمي شوند ما را دچار گرفتاريهايي كرده است. با نگاهي به كشورهاي مختلف ملاحظه  مي كنيم در همه جا اصل ضرورت سازگاري و تبعيت وسائل،  ابزار و مواد و مصالح از طبيعت و اقليم و نوع معيشت و...  جز در مواردي كه با رشد و توليد بيشتر در تزاحم باشند،  را مي پذيرند. در مناطق كويري و در نقاطي كه تفاوت درجه  حرارت در روز و شب با هم تفاوت زيادي دارد و يا درمواردي  كه لازم است ساختمان عايق لازم را براي سرما و گرماي  درون و برون خانه تامين كند از مصالح محلي بهره گرفته  شده است. در مناطق كويري از خشت و گل و در مناطق سرد و باراني از چوب و سفال و.. ولي به نام تجدد. به طور مثال  پوشش سقف منازل در شمال را از گالي ويا سفال به شيرواني  تبديل كرده اند كه علاوه بر هزينه سنگين در تابستان خانه  گرم و در زمستان سرداست. سازگار كردن هواي محل سكونت با نياز انسان هزينه هاي گزاف سرد كردن و گرم كردن را تحميل  مي كند.  موضوع آپارتمان نشيني در شهر و روستا و حتي در نقاطي كه  كمبود زمين مطرح نيست، طراحي آشپزخانه اوپن، عدم تعبيه  محلي در آپارتمانها براي در آوردن كفش، همه از مسائلي  است كه بنابه شيفتگي و مفتوني گريبان ما را گرفته است هر چند در غرب هنوز سفال ماده اصلي پوشش سقف است. در ژاپن  خانه را با چوب مي سازند و در آن جاي در آوردن كفش را تعبيه مي كنند.  نظام معماري ايراني و منطق و پيام آن به فراموشي سپرده  شده است.  سالها دل طلب جام جم از ما مي كرد آنچه خود داشت زبيگانه تمنا مي كرد 5- دشواري پژوهشهاي فرهنگي  پژوهش در زمينه مسائل فرهنگي از اهميت ويژه اي برخوردار است ولي به دلايلي چند از جمله دشواري تحقيق و وقت گير بودن آن و همچنين عدم تشخيص ضرورت هاي مربوط، مورد توجه  جدي قرار نمي گيرد. گرايش بيمارگونه به پرسشنامه و تقليد كوركورانه از پژوهشهاي پيمايشي كشورهاي صنعتي، محققان  نوپا و مبتدي را از انجام مطالعات فرهنگي و توجه به  مسائل اساسي اجتماعي جامعه بازداشته است.  انجام پژوهش فرهنگي كه نياز به شيوه هاي عمقي دارد و معمولا" به صورت منفرد انجام مي شود، وقت گير است و به  زمان طولاني نياز دارد و لذا هزينه بر است و مورد علاقه  سازمانهاي اداري و اجرايي نيست امروزه انجام مطالعات  مثل گذشته با سرمايه شخصي و مبتني بر سليقه شخصي محقق  امكان پذير نيست.  اگر تا ديروز برخي مطالعات اصولي، در زمينه فرهنگ  جامعه مان صورت گرفته است به اين دليل بوده كه محقق آن  توان مالي لازم را داشت كه چند سال در كتابخانه شخصي به  مطالعه بپردازد و يا با تامين هزينه هاي مطالعه، به  ميدان تحقيق پاي گذارد، دود چراغ خوردن ارزش بود و كسي  كه عمري را به مطالعه و تحقيق مي پرداخت حداقل داراي  احترام بود. ولي امروز حتي دانشگاهها زماني هزينه مطالعه  را تامين مي كنند كه داراي ويژگيهاي خاص بوده و به كار يكي از موءسسات اجرايي بيايد.  انجام مطالعات اجتماعي و فرهنگي در حال حاضر با موانع  جدي مواجه است كه برخي به مقوله متدولوژي برمي گردد و برخي ديگر به سازمانهاي تامين كننده اعتبار. از همه  مهمتر براي پژوهش هاي كاربردي ناروشن بودن  جهت گيري هاي فرهنگي(صرف نظر از شعارهاي ارائه شده در اين مورد)و ارائه راهبردهاي اساسي در مطالعات فرهنگي از مشكلات اساسي به حساب مي آيند.  اخيرا" كه دولت به موضوع جامعه مدني عنايتي پيدا كرده و برنامه هاي توسعه سياسي خود را بر اين مبنا قرار داده  است، موضوع موانع و مشكلات استقرار جامعه مدني مي تواند در حد يكي از پژوهشهاي كاربردي مورد توجه حداقل وزارت  فرهنگ و ارشاد اسلامي قرار گيرد. در اين مختصر اشاراتي  هرچند مختصر و كلي و در حد طرح موضوع اساسي ذكر تا با استفاده از آن به دو نكته اشاره شود: يكي اولويت و ضرورت  انجام مطالعات جامعه شناختي در اين زمينه و ديگري چگونگي  استفاده از اين گونه مطالعات و استنتاج راهبردهاي اجرايي  در زمينه آماده سازي شرايط حركت به سوي جامعه مدني است.  6- موانع استقرار جامعه مدني  از آنجا كه پرداختن به همه مسائل مربوط به مطالعات  فرهنگي ممكن نيست در اين مقاله به برخي از ابعاد مربوط به جامعه مدني پرداخته مي شود.  اگر از ورود به تعريف جامعه مدني صرف نظر كنيم و فقط اين  مطلب را بپذيريم كه احترام به قانون و مسلط كردن ضابطه  بر رابطه از يك طرف و برابرانگاري انسانها از طرف ديگر،  از شروط لازم براي توسعه جامعه مدني است، در اين صورت  اشاره اي به وضعيت فرهنگي و رفتاري در اين دو مورد و موانع موجود در راه حركت به سوي جامعه مدني را برمي شماريم.  حركت به سوي جامعه مدني از طريق احياي سنن گذشته امكان  ندارد زيرا ويژگيها و ساختار جامعه سنتي با جامعه مدني  امروزي سازگاري ندارد و لذا ناچاريم براي حركت اصولي و سنجيده به سوي جامعه مدني برنامه ريزي فرهنگي كنيم.  در اين برنامه ريزي ابتدا بايد به شناخت وضع موجود پرداخته شود و به درستي بدانيم كه در كجا ايستاده ايم و داراي چه خصوصياتي هستيم و از شعار و خود بزرگ بيني نيز پرهيز كنيم. سپس به امكانات و مزاياي وضع موجود نظر افكنيم، كمبودها و كاستي ها را برشماريم و آنگاه  راهبردهاي فرهنگي را طراحي و تدوين كرده و شرايط اجراي  آنها را فراهم بياوريم. دو معيار جامعه مدني  (قانون گرايي و برابرانگاري)، در جامعه سنتي به گونه  ديگري مطرح بوده و حتي مي توان آنها را در تعارض با سنن  آن جوامع تلقي كرد در اين بخش ابتدا به برخي از ويژگيهاي مربوط به شناخت وضع موجود و راهبردهاي مناسب فرهنگي به منظور آماده سازي جامعه براي ايجاد جامعه مدني  مي پردازيم:  ادامه دارد 
