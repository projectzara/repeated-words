   در آستانه سده بيست و يكم، با پيشرفت روزافزون علم و تكنولوژي در كشورهاي صنعتي هنوز هم بسياري از انسانها در جهان بخاطر فقر و تنگدستي با مرگ دست و پنجه نرم مي كنند!  هنوز هم دستهاي شوم بي عدالتي بر سر جهان سايه افكنده  است! هنوز هم بسياري از مردم تاوان گناه نكرده خود را پس  مي دهند! براستي چرا؟ ريشه را بايد در فقدان نگرش جامع  به حيات و بي بنيان بودن اخلاق و جهان بيني محيط زيست  جستجو كرد.  با شروع نيمه دوم قرن بيستم، تكنولوژي باعث تحول اقتصادي  بعضي از كشورها(كه بعدها كشورهاي صنعتي نام گرفتند)شد و اين رشد سريع تكنولوژي موجب تغييرات قابل ملاحظه اي در محيط طبيعي گرديد. گام اول توسعه بدون در نظر گرفتن  مسائل زيست محيطي، صدمات جبران ناپذيري بر محيط زيست  وارد كرد و هنگامي جهان صنعتي، احساس خطر نمود كه محيط زيست را از دست رفته ديد و با اين طرز فكر به دنبال  جبران گذشته برآمد. بدين ترتيب مفهوم توسعه پايدار مطرح  گرديد. توسعه اي كه شعارش به كارگيري تكنولوژي مناسب با تاكيد بر حفظ محيط زيست بود.  حال بايد انديشيد كه چگونه بايد به توسعه اي درخور و پايدار رسيد؟ نخستين گام در رسيدن به توسعه پايدار،  بازنگري رفتارهاي اجتماعي نامطلوب و احياء فرهنگ تعهد نسبت به مسائل زيست محيطي است كه از آن به عنوان اخلاق  زيست محيطي نام مي بريم.  اخلاق زيست محيطي چيست؟ وظيفه اخلاق زيست محيطي مشخص نمودن حقوق شهروندي و مسئوليت بشر نسبت به مسائل طبيعي و محيط زيست است لذا هر فرد موظف است حق حيات ديگران را محترم شمرده و نسبت به  محيط زيست، خود را مسئول احساس كند.  هر انساني جزئي از جامعه اي است كه مجموع موجودات زنده  روي زمين را در برمي گيرد. هر انسان از حقوقي برابر برخوردار است. از جمله مي توان از حق زندگي، آزادي فكر و مذهب، حق پرسش و پاسخ، حق مشاركت در آموزش و... نام برد.  همچنين از حقوق مسلم انسان اين است كه همگام با انسانهاي  ديگر از منابع زيستي و نعمات خدادادي براي يك زندگي  شرافتمندانه، برخوردار و بهره مند گردد. در اين راستا هيچ فرد، گروه يا جامعه اي حق ندارد، كه فرد، گروه و يا جامعه اي ديگر را از حق زندگي و آزادي هاي فردي و اجتماعي به حق خود، محروم گرداند.  در كره مسكون، هر حياتي داراي ارزش و كارآيي خاص بوده كه  براي انسان خاكي، كه خود را مالك زمين مي داند بايد قابل  احترام باشد. توسعه روزافزون بشر نبايد مخل انسجام طبيعي  و موجب نابودي ديگر موجودات زنده شود همچنانكه در بيانيه  IUCN مشترك UNEP، WWF و كه بصورت كتابي به Caring نام  For the Earth(ظرفيت زمين يا مراقبت از زمين)انتشار يافته، آمده است: "مردم در بسياري از جوامع بايد طرز نگرش خويش نسبت به طبيعت را دگرگون كنند زيرا طبيعت بيش  از اين نمي تواند نيازهاي آنان را تامين و اثرات آنان را تاب آورد ماحق استفاده از مواهب طبيعي را داريم اما اين  مواهب بدون مراقبت از سيستم بوجود آورنده اش مهيا نمي شود. به علاوه همه گونه ها و سيستم هاي طبيعي،  صرف نظر از مفيد بودنشان به حال بشريت، نيز درخور احترامند. " بايد توجه داشت كه دفاع از حقوق انسانها و موجودات زنده  يك وظيفه جهاني است كه در فرهنگهاي مختلف، جايگاه خاصي  را به خود اختصاص داده است. در جوامع گوناگون اين اصل  پذيرفته شده است كه توسعه يك فرد، جامعه يا نسل نبايد باعث محدود شدن امكانات افراد، جامعه و يا نسلهاي ديگر شود.  يكي از مباحث اخلاقي در زمينه محيط زيست كه توسط آر. ك.  ترنر(دانشمند انگليسي)و همكارانش در كتاب اقتصاد محيط زيست(1993)مطرح شد چنين است: "نسلهاي آينده اين حق را دارند تا از ميراثي كافي(به شكل سرمايه طبيعي، سرمايه  فيزيكي، سرمايه انساني)بهره مند گردند به گونه اي كه  آنها را قادر به تامين سطحي از رفاه و خوشبختي تقريبا"  معادل با نسلهاي فعلي بشر بگرداند. "بنابراين هر انساني  در مقابل عملكرد خود مسئول است. بايد ايده بهره برداري  از منابع طبيعي مبتني بر پايداري و پويايي را بصورت  فراگير آموزش داد تا طبيعت از تفكر غلط سودجويان حفظ گردد.  چرا به اخلاق زيست محيطي نيازمنديم؟ آنچه كه بشر انجام مي دهد از اعتقادات آنها سرچشمه  مي گيرد. اعتقادات نزد مردم، از قوانين حكومتي  نيرومندترند و تمايل مردم نيز به سمت اعتقادات بيشتر است.  بسياري از مذاهب و نيز گروههاي مذهبي در اين عقيده  مشتركند كه بايد به انواع حيات در فرهنگها احترام گذاشت  و به آن پايبند بود.  از طرفي نسلها نيز بصورت زنجيري به هم ارتباط داشته و در هم تداخل مي كنند. اين ارتباط باعث پيدايش تعهداتي شده  كه هر نسلي براي حفظ سرمايه براي نسل بعد ملزم به اجراي  اين تعهدات مي باشد. نسل امروز بايد اين ايده را در ذهن  بپروراند كه نسلهاي آينده نسبت به اعمال، رفتارها و فعاليتهاي بدون انديشه امروز ما، بسيار آسيبپذيرند.  بنابراين نسل امروز ملزم به فراهم سازي زمينه مساعد براي  استقرار يك نظام پويا و كارآمد بوده تا نسل آينده كه  فرزندان نسل امروزند از مواهب طبيعي بهره مند گرديده بر تداوم اين كار به نسلهاي بعدي صحه گذارند. بدين صورت  تعهدات اخلاقي، زنجيروار از زمان حال تا آينده اي دور ادامه مي يابد.  حال اگر نسل امروز خودپسند و حريص باشد و جز به منافع  شخصي خود فكر نكند و التزامي براي زندگي نسلهاي آينده  نداشته باشد خواه ناخواه اين ايده غلط را به فرزندان خود مي آموزند كه تعهد نسبت به آيندگان را بدست فراموشي  بسپارند. اينگونه است كه بشر براساس فطرت خود بدنبال  تاكيد و اخلاق زيست محيطي است چرا كه:  1- بدون اخلاق زيست محيطي، آينده و نسل آينده به خطر مي افتد. فقر و ناآرامي، آلودگي و... افزايش خواهد يافت.  2- اصول اخلاقي مانع از روي كار آمدن بسياري از منش هاي  رقابتي و سودجويانه بر سر منابع كمياب شده و باعث حذف  عقيده هاي مشكل آفرين جهاني در بهره برداري از منابع  مي شود.  راهكارهايي براي دستيابي به اخلاق زيست محيطي  اخلاق جهاني زيست محيطي طيف وسيعي را به خود اختصاص  مي دهد كه در صورت اعمال موءثر آن به بار مي نشيند. موارد زير نمونه هايي از اقداماتي كه بايد صورت بگيرد را معرفي  مي نمايد:  1- فرزندان بايد آنگونه تربيت شوند كه نسبت به طبيعت  رفتاري توام با احترام داشته باشند.  2- معلمان و مربيان بايد منشهاي اخلاقي زيست محيطي را در آموزشهاي خود اعمال كرده، دانش آموزان را به رعايت آن  تشويق و ترغيب كنند.  3- "هنرمندان با بهره گيري از مهارتهاي خلاقانه خود شوق  تازه اي به حفاظت از طبيعت و احترام به آن و همچنين ميل  به حفاظت از آنرا برانگيزانند. " 4- دانشمندان در جهت آگاه كردن مردم با ارائه دلايل علمي  و اثبات شده، حقوقدانان با ارائه قوانين حمايتي لازم،  اقتصاددانان با توجيه رابطه اقتصاد و اخلاق زيست محيطي و صنعتكاران با برگزاري نشست هاي مختلف با كارشناسان و مردم سهمي بسزا در شكوفايي جهان بيني زيست محيطي خواهند داشت.  شايان توجه است كه در كشور ما به طور سنتي و با تكيه بر تعاليم مذهب اسلام، توجه به انواع موجودات زنده و حفظ منابع سرشار طبيعي و پاكيزگي محيط زيست، ارزش محسوب شده  و نيز آلوده كردن محيط زيست نكوهش شده است اگر فرهنگ  حفاظت بطور جدي و با آموزش صحيح در كشور بكار گرفته شود زمينه لازم براي اجراي تعهدات فراهم مي گردد.  توسعه اصول اخلاقي  براي اينكه اخلاق زيست محيطي در همه كشورها فراگير شود " IUCN" پيشنهاد مي كند كه: "اينكار نياز به سازوكار ويژه اي دارد كه مي تواند از طريق تاسيس يك سازمان جهاني  با وظايفي مشابه عفو بين الملل در دفاع از حقوق بشر ميسر گردد.  هدف از آن بايد تامين رعايت اخلاق جهاني در همه كشورها باشد. اين سازمان جهاني بايد رابطه بين حقوق بشر و حقوق  طبيعت را تشريح و بر مسئوليتهاي انسان از جمله نسبت به  نسلهاي آينده تاكيد ورزد. " از طرفي ديگر كري ترنر و همكارانش در كتاب اقتصاد محيط زيست اين نكته را مطرح مي كنند كه: "آنچه كه مورد نياز است قرارداد اجتماعي بين نسلهاست كه فرصتهاي مشابه با گذشته، براي آيندگان فراهم آورد. " اين دو نگرش حكايت از آن دارند كه اخلاق زيست محيطي يك  نگرش فرانسلي است و اين نكته كه "نسل حاضر نسبت به  نسلهاي آتي داراي تعهداتي است و عدالت در بهره مندي از فرصتها در بين نسلها بايد رعايت گردد" بايد سينه به سينه  به نسل هاي بعدي كه فرزندان نسل امروزند منتقل گردد تا آيندگان نيز از نعمتهاي سرشار خداوندي بهره مند گردند.  همچنين نظارت گروههاي مردمي حامي محيط زيست و توجه  دولتها در اين زمينه مي تواند پويايي اخلاق زيست محيطي  را در هر جامعه اي تداوم بخشد.  مهندس عمران حيدري  منابع:  1- ترنر- كري، و همكاران، اقتصاد محيط زيست، ترجمه دكتر دهقانيان- دكتر كوچكي و مهندس كلاهي اهري، انتشارات  دانشگاه فردوسي مشهد- 1377(چاپ دوم) 2- محيط زيست، فصلنامه، شماره 25، زمستان 77 3- وهابزاده - عبدالحسين، ترجمه، مراقبت از زمين(راهبردي  براي زندگي پايدار)، انتشارات جهاد دانشگاهي مشهد- 1377 (چاپ اول) 
