   گروه شهري: بهره برداري از چند طرح فرهنگي، بهداشتي  ورزشي و فراغتي توسط شهرداري منطقه پنج تهران به زودي  آغاز مي شود.  محمود حائري معاون امور اجتماعي و فرهنگي شهرداري منطقه  5 تهران، ديروز در گفتگو با خبرنگاران، افزود: مركز درمان شهرداري، آموزشگاه اسبسواري چيتگر و دو سينما در اين منطقه در دست تكميل است كه به زودي بهره برداري از آنها آغاز خواهد شد. وي افزود: در راستاي ارائه خدمات  پزشكي و درماني به شهروندان بويژه پرسنل شهرداري تهران،  كلينيك بهداشتي و درماني اين شهرداري با 1700 مترمربع  زيربنا و داراي تخصص هاي متنوع واقع در فلكه دوم صادقيه -  ابتداي بزرگراه اشرفي اصفهاني، به زودي افتتاح و مورد بهره برداري قرار خواهد گرفت.  وي از افتتاح آموزشگاه اسبسواري بوستان جنگلي چيتگر خبر داد و افزود: در اين بوستان امكانات مناسبي براي استفاده  شهروندان جهت پركردن اوقات فراغت فراهم شده است. همچنين  بوستان جديد كوهسار در شمال غرب تهران به وسعت 190 هكتار احداث شده است كه افزون بر بهره مندي شهروندان و گذران  اوقات فراغت، اين بوستان در پاكسازي و كاهش آلاينده هاي  هوا اثرگذار خواهد بود. معاون امور اجتماعي و فرهنگي  شهرداري منطقه پنج تهران همچنين گفت: تسهيلات لازم براي  احداث 2 سينما در محدوده اين شهرداري به بخش خصوصي اعطاء شده است. اين سينماها در بزرگراه آيت الله اشرفي اصفهاني  و جنت آباد شمالي احداث خواهند شد. 
