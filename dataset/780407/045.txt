   سهم صنايع دستي و فرش از صادرات غيرنفتي آذربايجان شرقي  47 درصد است  گروه شهرستانها: تنوع و مزاياي نسبي صنايع دستي نسبت به  محصولات توليدي و صنعتي ديگر، نشان مي دهد كه اين بخش  توان افزايش صادرات غيرنفتي و ايجاد اشتغال را دارد و مسئولان بايد به اين موضوع توجه بيشتري نمايند.  به گزارش خبرنگار همشهري از تبريز، مديرصنايع دستي  آذربايجان شرقي در جمع خبرنگاران با اشاره به اين كه ساز و كار ارائه تسهيلات بانكي به صنايع دستي با عنوان  تبصره هاي تكليفي و.. به هيچ وجه مطلوب نيست و معمولا"  به بهانه خوداشتغالي در ساير بخشها جذب مي شود، گرايش به  صنايع دستي را يك نياز رواني و فطري دانست و خاطر نشان  كرد: اغلب توليدكنندگان صنايع دستي افرادي مستضعف هستند و تنها عده قليلي براي پركردن اوقات فراغت و ارائه كار هنري به اين بخش رو مي آورند.  خداوردي كريم نژاد در بخش ديگري از سخنانش خواستار رفع  ممنوعيت صدور فرشهاي پوستربافي توليدي هنرمندان صنايع  دستي آذربايجان شرقي براي حضور در بازارهاي جهاني شد و گفت: برخي از استانهاي كشور فرشهاي مينياتوري صادر مي كنند و اين در حالي است كه براي برخي استانهاي ديگر از جمله آذربايجان شرقي، در اين مورد محدوديت قايل  شده اند.  وي افزود: سهم صنايع دستي آذربايجان شرقي به اضافه فرش  از مجموع صادرات غيرنفتي 47 درصد بوده كه با توجه به حجم  سرمايه گذاري نسبت به ساير بخشها، ارزش افزوده آن چند برابر مي باشد و طي فروردين و ارديبهشت ماه 78 ارزش آن  بالغ بر 500 ميليون دلار بوده است.  مدير صنايع دستي آذربايجان شرقي گفت: يكي از مشكلات،  تنوع و تعدد مراكز تصميم گيري در مورد صنايع دستي است در حالي كه بايد سازماني ملي با رويه واحد براي طراحي،  بازاريابي و شناسايي آن وجود داشته باشد زيرا قانون كار يا بيمه در توليد و صادرات اين بخش به تنهايي جوابگو نيست.  وي با تاكيد بر ايجاد بانك اطلاعات براي شناسايي،  ساماندهي و اشتغال بيكاران در بخش صنايع دستي يادآور شد:  به مناسبت فرارسيدن دوره تعطيلات تابستاني، با همكاري  آموزش و پرورش برنامه اي در حال تهيه است كه علاقه مندان  صنايع دستي از آموزشهاي لازم استفاده كنند.  مديرصنايع دستي آذربايجان شرقي همچنين با تاكيد بر اصلاح  روند كار و صادرات به عنوان دو وظيفه سازمان صنايع دستي  اعلام كرد: آموزشهاي قلمزني، نقره و مليله دوزي در استان  توسعه پيدا كرده و دو تعاوني نقره كاران و تابلوبافان  آذربايجان شرقي در شرف تاسيس و آغاز فعاليت است.  وي همچنين از احياء و آموزش 70 هنرمند علاقه مند به روش  مينياتور در تبريز خبر داد و با اشاره به جايگاه طراحي  چرم و چاپ باتيك در كشور گفت: چاپ باتيك به عنوان يك هنر اصيل به دليل استفاده از رنگ و ابريشم نامرغوب تقريبا"  از دست رفته بود كه با فراهم آوردن مواد اوليه از داخل و خارج و استقرار ماشين آلات در منطقه اسكو، به تدريج  جايگاه و كيفيت واقعي خود را باز مي يابد. 
