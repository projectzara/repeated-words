 گروه شهرستانها: مديركل صنايع استان كردستان با مثبت  ارزيابي كردن روند سرمايه گذاري در بخش صنعت در اين  استان اعلام كرد: از سال 76 تاكنون ميزان ريالي  سرمايه گذاري شده نسبت به 4 سال پيش از آن 5/1 برابر افزايش نشان مي دهد.  به گزارش خبرنگار همشهري در سنندج، سيدهاشم هدايتي در همايش توسعه صنعتي كردستان، انتقاد منتقدين دولت جديد در مورد ركود سرمايه گذاري در اين استان را نادرست خواند و گفت: در سال هاي 76 و 77 روند گذشته تسريع شده و اين  تصور كه در دو سال گذشته كاري نشده نادرست است.  وي در اثبات ادعاي خود تاكيد كرد: در سال هاي 72 تا 75،  13 ميليارد و 600 ميليون ريال در بخش صنعت كردستان  سرمايه گذاري شده است درحالي كه در سالهاي 76 و 77 جداي  از بخش عمده اي از تسهيلات 5/4 ميليارد توماني رياست  جمهوري به كردستان، 12 ميليارد و 430 ميليون ريال در اين  بخش جذب شده است.  وي افزود: هم اكنون در استان كردستان 460 واحد صنعتي و توليدي با 350ميليارد ريال سرمايه گذاري و 7هزار و 186 نفر اشتغال فعالند.  وي يادآور شد: درحال حاضر 965 موافقت اصولي با 880 ميليارد ريال حجم سرمايه گذاري و 21 هزار فرصت شغلي در دست متقاضيان احداث واحدهاي توليدي وجوددارد.  وي با اشاره به اين كه پروانه تاسيس دارندگان  موافقت هاي اصولي درصورتي كه آمادگي اجراي واحدهاي  مربوطه را نداشته باشند، باطل مي شود خواستار بازنگري و بازبيني عملكرد گذشته صنايع استان و ارائه پيشنهاد و راهكارهاي مشخص و قابل اجرا براي رونق صنعت در كردستان  شد. 
