 گروه شهرستانها: شهردار جديد همدان در نخستين گفتگوي  خود با خبرنگاران، از بدهي 8 ميليارد ريالي شهرداري  همدان خبر داد.  به گزارش خبرنگار همشهري در همدان يوسفيان گفت: آنچه  امروز شهرداري به آن نياز دارد مشاركت جدي شهروندان  همداني در اجراي طرحها و پروژه هاي مختلف به ويژه طرحهاي  فرهنگي و بازسازي محلات است.  وي گفت: شهرداري آماده است با مساعدت و مشاركت شهروندان  نسبت به بازسازي و ترميم اساسي محلات شهر اقدام كند.  وي با تاكيد بر حفظ بافت قديمي شهر تاريخي همدان اظهار اميدواري كرد كه با مشاركت مردم، بافت قديمي شهر همدان  ترميم گردد.  شهردار همدان با تاكيد بر اجراي طرح بوستان 90 هكتاري  ارم همدان گفت: شهرداري به هيچ عنوان قصد معامله و تغيير كاربري اين طرح مردمي را ندارد.  يوسفيان ميزان اعتبارات امسال شهرداري همدان را 36 ميليارد ريال اعلام كرد و گفت: با بهره برداري از 16 ميليارد ريال از اعتبار مذكور 129 طرح عمران شهري امسال  در همدان اجرا مي شود.  گزارش خبرنگار ما همچنين حاكيست ظرف 2 تا 3 سال گذشته  اجراي طرحهاي شهري در همدان با ركود مواجه بوده است. چند تن از صاحبنظران بر اين اعتقادند كه شهرداري بايد با اتخاذ تدابير اصولي و پيشقدم شدن در اجراي امور ذيربط،  اعتماد مردم را نسبت به اين ارگان جلب و از مشاركت مردم  در راه ارائه بهترين خدمات شهري استفاده كند.  از سوي ديگر جمعي از شهروندان همدان معتقدند كه اقدامات  شهرداري همدان در چند سال گذشته با سير نزولي همراه بوده  و در يك حالت سكون قرار داشته است. شهروندان از دوباره كاريها گلايه مند هستند و مي گويند هم اكنون  بخشهاي قابل توجهي از شهر همدان به ويژه حاشيه جنوب غربي  و شرق اين شهر به شدت با مشكلات زيست محيطي و تخريب محلات روبه رو است.  شهر همدان از كمبود پايانه برون شهري مناسب و بوستان رنج  مي برد و تنها بوستان موجود اين شهر(شهيد مدني)در روزهاي تعطيل از تراكم جمعيت مشتاق طبيعت و فضاي سبز در حال انفجار است. جوانان همداني، جوياي فضاهاي فرهنگي و ورزشي مناسب هستند و ميادين چشم انتظار تعمير و مرمت. با اين حال، هرچند حل سريع مشكلات موجود از شوراي شهر و شهردار جديد انتظاري بجا نمي تواند باشد، اما شهروندان  اين را به عنوان حق طبيعي و قانوني خود قلمداد مي كنند.  اميد است شهردار جديد بتواند با برنامه ريزي كاربردي و جلب همياري مردم در جهت حل معضلات و نارساييهاي موجود گام هاي موءثري بردارد. 
