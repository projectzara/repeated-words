 گروه شهرستانها: بي ترديد يكي از دغدغه هاي فكري امام  خميني(ره)در طول زندگي شان تفرقه بين مسلمانان و يكي از آرزوهايشان وحدت بين مسلمين و جوامع اسلامي بود و بارها از زبان ايشان نگراني شان را از عدم وحدت مسلمانان در برابر دشمنان خصوصا اسرائيل شاهد بوديم.  به گزارش خبرنگار همشهري استاندار مازندران در جلسه  شوراي اداري استان در ساري افزود: يقينا هدف اصلي از نامگذاري هفته وحدت ايجاد وحدت واقعي بين مسلمانان جهان  بود تا كشورهاي اسلامي حول محورهاي مشترك به اتحاد برسند و خوشبختانه امروز با همت و درايت مسئولان نظام و تحت  تدابير داهيانه مقام معظم رهبري و سياستهاي مدبرانه  رئيس جمهوري، ما شاهد شكوفايي ارتباط كشورهاي اسلامي با ايران هستيم.  مهندس كشاورزيان افزود: در طول سال گذشته موفقيتهاي  فراواني در عرصه سياست خارجي داشته ايم و اميدواريم در ادامه سياستهاي آقاي خاتمي شاهد انسجام بيشتري بين  كشورهاي اسلامي باشيم و در شرايطي كه جهان در حال شكل  بخشيدن به بلوكهاي مختلف سياسي و اقتصادي است، انتظار مي رود تا كشورهاي اسلامي نيز اقدام به تشكيل  اتحاديه هاي سياسي و اقتصادي كنند.  استاندار مازندران با تاكيد بر اين كه يكي از كليدي ترين  عناصر در پيروزي انقلاب، مشاركت مردم بود كه پشتوانه  اصلي انقلاب و نظام هستند گفت: براي هيچ كس قابل انكار نيست كه مردم در پيروزي انقلاب اسلامي و تداوم نظام نقش  اصلي را بر عهده داشته اند و در تدوين قانون اساسي به  عنوان اصلي ترين سند نظام نقش محوري و جايگاه اصلي مردم  در پيروزي انقلاب اشاره شده است و اداره كشور منوط به  آراي مردم است و مقام معظم رهبري و رياست جمهوري و همه  مسئولان نظام عنايت ويژه اي به جايگاه مردم دارند.  وي تصريح كرد: اين جمله رئيس جمهوري كه "دولت خدمتگزار مردم است و نه ارباب آنها و در همه حال در برابر مردم  پاسخگو"، نشانگر آن است كه مسئولان به عنوان بدنه دولت  مكلفند در مقابل مردم پاسخگو باشند زيرا اصل پاسخگوبودن  در برابر مردم يكي از محوري ترين اصول در تحقق جمهوري  اسلامي است و مسئولان بايد ارتباط نزديكي با مردم برقرار كنند.  وي همچنين به نقش روابط عمومي ها اشاره كرد و افزود:  مهمترين تشكيلات موجود در هر سازمان كه نقش اصلي ارتباط مردم با مسئولان را بر عهده دارند روابط عمومي ها هستند كه به عنوان چشم و گوش و زبان دستگاههاي اجرايي مي باشند و بايد ديدگاههاي مردم رادر مورد عملكرد دولت اخذ كنند و از سوي ديگر فعاليتهاي دولت را به مردم بازگو كنند.  استاندار مازندران مدير موفق را مديري دانست كه از يك  روابط عمومي خوب برخوردار باشد و افرادي را در مسئوليت  روابط عمومي به كار گيرد كه آمادگي لازم براي انجام اين  كار داشته و صاحب نظر در مسائل اجتماعي و ارتباطات باشند. 
