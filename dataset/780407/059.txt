 گروه شهرستانها: به دنبال مسموميت تعدادي از دانشجويان  دانشكده كشاورزي كرج بر اثر آلودگي آب دانشكده،  دانشجويان اين مركز آموزشي خواستار رسيدگي به اين مساله  شدند.  دكتر آشتياني رئيس دانشكده كشاورزي كرج در گفتگو با خبرنگار همشهري گفت: تا به حال 15 نفر از دانشجويان بر اثر مسموميت بستري شده و تعدادي از آنان نيز سرپايي  معالجه شده اند. وي افزود: با اقدامهاي انجام گرفته  تاكنون علت آلودگي و نوع ميكروب از سوي كارشناسان بهداشت  مشخص نشده است.  وي خاطرنشان كرد آب آشاميدني اين دانشكده به دليل نداشتن  دستگاه كلرزني به طور دائم ضدعفوني نمي شود. و اين در حالي است كه ساختمان براي نصب دستگاه و راه اندازي سيستم  كلرزني ساخته شده است و ما براي دريافت اعتبار جهت خريد دستگاه بارها با دانشگاه تهران مكاتبه كرده ايم اما تاكنون اقدامي نشده است.  وي افزود: با توجه به داشتن حق آب براي آبياري فضاي سبز دانشكده همه ساله چند مرتبه فضاي سبز مجموعه آبياري  مي شود. اما امسال به علت كاهش بارندگي و خشكسالي فضاي  سبز دانشكده فقط دو نوبت آبياري شده و احتمال مي رود در آبياري دوم كه هفته گذشته انجام شد، آلودگي به همراه آب از جويها وارد منطقه آبياري شده و در نتيجه از طريق لوله  شكسته و يا از نقطه اي ديگر به چاه آب نفوذ كرده و آب دانشكده را آلوده كرده باشد.  دكتر آشتياني گفت 97 درصد از آب آشاميدني كرج از چاهها تامين مي شود و دانشكده كشاورزي نيز داراي يك حلقه چاه  عميق است كه آب مورد نياز چهار بخش دانشكده را تامين  مي كند.  وي اضافه كرد: ما از مدتها قبل پيگير انشعاب آب آشاميدني شهري براي دانشكده هستيم ولي تاكنون هيچگونه  اقدامي نشده است و با درخواستهاي مكرر، تنها توانسته ايم  آب يك بخش را از آب شهري تامين كنيم. 
