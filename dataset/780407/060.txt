 به نظر هيات دولت هرچند ممكن است اشكالاتي در قانون فعلي  وجود داشته باشد و يا مطبوعه اي آرامش بخشي از جامعه را تحت تاثير قرار دهد اما در شرايط فعلي هر اقدامي كه  شائبه اي در اهتمام به حقوق مردم در نظام و محدوديت  بيشتر براي آزادي بيان در چارچوب قانون اساسي ايجاد كند نادرست است  گروه سياسي: هيات وزيران بعدازظهر ديروز به رياست آقاي  خاتمي رئيس جمهوري تشكيل جلسه داد.  در اين جلسه پس از بررسي چند پيشنهاد دستگاههاي اجرايي  درباره طرح اصلاح قانون مطبوعات كه اخيرا" توسط تعدادي  از نمايندگان به مجلس شوراي اسلامي تقديم شده است بحث و گفت وگو شد.  در گزارش دفتر رياست جمهوري پيرامون جلسه ديشب آمده است:  دولت شناخت، تصريح، توسعه و رعايت حقوق مردم را كه به حق  بوجود آورنده نظام هستند، از دغدغه هاي اصلي حكومت  دانسته و مطبوعات را به عنوان eوسيله بيان درخواستهاي  مردم مي شناسد و باز شدن راه اعمال سليقه ها را براي  محدود كردن مطبوعات برخلاف مصالح حكومت مردمي و اسلامي  مي داند.  دولت و حكومت همچنانكه حفظ امنيت كشور و سوءاستفاده از آزادي را نگران كننده مي داند، نسبت به لزوم ايجاد امنيت  و تامين آزادي نيز بايد حساس باشد به نظر هيات دولت  هرچند ممكن است اشكالاتي در قانون فعلي وجود داشته باشد و يا مطبوعه اي آرامش بخشي از جامعه را تحت تاثير قرار دهد اما در شرايط فعلي هر اقدامي كه شائبه اي در اهتمام  به حقوق مردم در نظام و محدوديت بيشتر براي آزادي بيان  در چارچوب قانون اساسي ايجاد كند نادرست است.  هيات دولت همچنين تاكيد كرد هم هيات نظارت و هم دادگاه  مطبوعات مي توانند با فعاليت مطبوعاتي كه احيانا" در مباني اخلال يا با حقوق عمومي مخالفت كنند برخورد كنند و نيازي به اقدام مناقشه انگيز نيست.  از نظر دولت اگر در قانون مطبوعات فعلي نقص هايي در مورد تشخيص جرايم يا حقوق مردم وجود مي داشت اصلاح آن موضوعيت  داشت و يا اگر مي خواستيم باتوجه به اينكه آن قانون در زمان جنگ به تصويب رسيده است امكان بيشتري را براي بيان  نظر مخالفان تمهيد كنيم و يا حرفه خبرنگاري و كار مطبوعات را با اطمينان دادن به آزادي خبررساني و ارائه  تحليل و انتقاد و مخالفت مورد حمايت قرار دهيم، شايد قابل توجيه بود، ولي اگر سير قانون گذاري به سمت اتخاذ هرگونه تصميمي كه امكان اعمال سليقه ها و تشخيص هاي  جناحي را از هر نوع كه مي خواهد باشد، ميل كند به مصلحت  نمي داند.  هيات دولت در عين حال كه ارائه طرح و بحث و تصميم گيري  در اين مورد را حق مجلس محترم مي داند، نسبت به  سوءتفاهم هايي كه ممكن است در جريان اصلاح قانون مطبوعات  به وجود بيايد اظهار نگراني مي كند.  هيات دولت اظهار اميدواري كرد كه نمايندگان محترم مجلس،  با ملاحظه مصالح كشور و حساسيت ها و ظرافت هايي كه در رابطه با حقوق مردم و آزاديهاي مشروع وجود دارد، در مورد اين طرح تصميم گيري كنند. 
