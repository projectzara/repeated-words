 گروه سياسي: آقاي سيد محمد خاتمي رئيس جمهوري اسلامي  ايران، در قتلگاه شهداي هفتم تير، با اشاره به تشابهات  حادثه ي كربلا و شهادت جمعي از ياران انقلاب، گفت:  عاشوراي هفتم تير پرده ي نفاق را از چهره ي منافقان دريد.  رئيس جمهوري افزود: در سال 61 هجري،  اباعبدالله الحسين(ع)و هفتادودوتن از يارانش پرده نفاق  را از چهره ي دروغ گويان و مدعيان خلافت رسول  خدابرداشتند و چهره ي كريه آنان را دربرابر قضاوت تاريخ  قرار دادند و در سال 60 خورشيدي هم عاشورائيان هفتم تير با خون خود، استحكام و تداوم انقلاب را تضمين كردند. رئيس  جمهوري با تاكيد بر اينكه هيچ ملتي در طول تاريخ به  اندازه مردم ايران، در معرض خشونت و تروريسم قرار نگرفته،  گفت: بيش و پيش از تروريستها، استبداد خشن مطرود و محكوم  است. وي ملت ايران را ملتي ضد استبداد، استقلال خواه و عزت طلب خواند كه براي حاكميت برسرنوشت خود و دستيابي به  حكومتي مردمي، انقلاب كرد. وي افزود: براي مدتي مي توان  جلوي انديشه را گرفت، اما براي هميشه اين امر امكان پذير نبوده و در حكومتهاي استبدادي، انديشه و پرسش از بين نرفته، بلكه زيرزميني مي شود. آقاي خاتمي گفت:  (استبداد)براي نابودي وجدان جامعه به تخريب تمامي هويت  فرهنگي جامعه دست مي زند تا جامعه از درون احساس آزادي  نكند و بارواج ولنگاري اخلاقي و فكري و بي بندوباري در جوامع آزادي خواه، آن جامعه را به پوچي مي كشاند تا نيازي به آزادي احساس نكند. 
