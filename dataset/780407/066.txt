 گروه سياسي: چند تن از نمايندگان مجلس شوراي اسلامي روز گذشته در گفتگو با خبرنگار همشهري در مورد تحركات  تبليغاتي دوستان سعيد امامي(اسلامي)از جمله حضور حجت الاسلام حسينيان از قضات دادگاه ويژه روحانيت  درمراسم ختم وي، مطالبي عنوان كردند.  حسين مرعشي نماينده كرمان حضور حسينيان در مراسم ختم را عملي" شجاعانه و در راستاي شفاف كردن مواضع سياسي "عنوان  كرد و گفت: نبايد آقاي حسينيان را تخطئه كرد زيرا افرادي  هستند كه سعيد اسلامي و ساير افرادي را كه دست به  ترورهاي اخير زده اند بي تقصير مي دانند و تاييد مي كنند،  حال چرا در جامعه اي كه معتقد به آزادي است وجود اين گونه تفكرات آزاد نباشد. ما بايد قبول كنيم كه اين  گونه افراد نيز آزادانه حرف خود را بزنند. مرعشي گفت: من  مخالف اظهارنظر كساني كه معتقدند سعيد امامي عامل اصلي  قتل ها نبوده است نيستم.  وي گفت: اگر عده اي از افراد هم جناح آقاي حسينيان با حضور وي در مسجد مخالفت مي كنند قصدشان برائت جستن از كار وي است ولي دوستان ما كه مخالف سانسور هستند چرا با اين كار مخالفت مي كنند؟ مرعشي گفت: حسينيان به مجلس ختم رفته و مطبوعات نيز اين  خبر را منتقل كردند تا مشخص شود كه عده اي هم هستند كه  قتل و كشتن افراد به طرز فجيع را محكوم نمي كنند شايد آن  را كار خوبي هم مي دانند و يا قاتلين را كه اقرار هم  كرده اند محكوم نمي كنند مرعشي در مورد علت حضور حسينيان در مراسم ختم گفت: بايد از خودش بپرسيد تا مباني  كارش را توضيح دهد شايد وي مباني شرعي و فقهي كافي داشته  باشد و شما را هم قانع كند كه در مراسم چهلم شركت كنيد!  وي در مورد مسئوليت فلاحيان وزير پيشين اطلاعات در بكارگيري سعيد اسلامي در مقام معاونت امنيتي گفت:  قاعدتا" وي نسبت به دوره اي كه وزير بوده مسئول است.  نماينده كرمان در پاسخ به پرسش ديگري در مورد علت اهميت  ندادن مجلس به قتل ها و توجه آنها به قانون انتخابات و مطبوعات گفت: اكثريت نمايندگان مجلس از دوستان جناح  مقابل دولت هستند، ما هم مي توانيم در مورد اين مسئله  طرح داده و يا سئوال كنيم ولي تاكنون به هيات سه نفره  مورد تاييد رهبري و رياست جمهوري اعتماد داشتيم ولي در حال حاضر با توجه به اينكه هيات سه نفره در برابر خودكشي  سعيد اسلامي سكوت كرده و توضيح قانع كننده اي تاكنون  نشنيده ايم به نظر من از اين به بعد مجلس بايد نسبت به  اين مسئله حساسيت بيشتري به خرج دهد. وي اضافه كرد: جمعي  از نمايندگان فكر مي كنند اگر فضاي آزاد فعلي در مطبوعات  ادامه يابد موقعيت خود را از دست مي دهند، بعضي ها هم از موضع دلسوزي براي دستاوردهاي انقلاب و نظام فكر مي كنند با محدود كردن مطبوعات دستاوردهاي نظام را حفظ كنند در حالي كه اشتباه مي كنند و معلوم نيست كه با محدود كردن  مطبوعات بتوان انقلاب را بيمه كرد.  مرعشي اظهار اميدواري كرد كه نمايندگان با گرايش عمومي  جامعه براي حفظ حريم آزادي مطبوعات هماهنگ عمل كنند.  تاج الدين نماينده اصفهان نيز با اشاره به نظر رهبري و رياست جمهوري مبني بر پيگيري و كالبدشكافي قتل هاي اخير گفت: قابل قبول نيست كه مسئولين شناخته شده نظام در مراسم ختم عامل اصلي اين قتل ها شركت كنند و همه چيز را به مسخره بگيرند و كماكان بر تعصبخود اصرار ورزند.  تاج الدين حضور حسينيان در اين مراسم را مخالف مصالح ملي  و اعتبار جهاني نظام ارزيابي كرد و گفت: قتل هاي  زنجيره اي به جناح هاي سياسي ربطي ندارد و هدف آن  بي اعتبار كردن نظام بوده است.  موسوي جهان آباد نماينده ياسوج نيز شركت روحانيون را در مراسم ختم كسي كه گفته مي شود وابسته به عوامل خارجي  بوده است باعث تعجب دانست و گفت: اين حركت جاي سئوال جدي  دارد.  محمد شاهي عربلو نماينده هشترود و يكي از نمايندگان جناح  راست نيز در مورد مراسم برگزاري ختم براي سعيد امامي  عامل اصلي قتل ها و شركت يكي از مسئولين نظام در اين  مراسم گفت: برگزاري مراسم ختم براي فردي كه به هر طريقي  فوت مي كند در اسلام امري عادي است اگر گاهي در مورد مجلس ترحيم كسي اعتراضاتي مي شود به خاطر آن است كه از آن مجلس ترحيم سوءاستفاده مي شود، راهپيمايي مي گذارند شعارهايي داده مي شود والا صرف مراسم ترحيم حق هر كسي  است و مخالفت با آن عقلايي نيست.  وي در مورد ممنوعيت مراسم ختم براي معدومين گفت: مسئله  منافقين كه براي براندازي نظام خونها ريخته و عامل  مستقيم دشمنان اسلام بودند با افراد عادي مثل سعيد اسلامي فرق دارد. وي در توضيح عادي بودن سعيد اسلامي گفت:  وقتي كسي از مسئوليتش عزل مي شود در اسلام و قانون به  عنوان فرد معمولي تلقي شده و به جرائم او در چارچوب قانون رسيدگي مي شود.  شاهي عربلو علت خودكشي سعيد اسلامي را وجود عدالت در محاكم قضايي ذكر كرد و گفت: براساس محتويات پرونده و حاكم بودن عدالت در تشكيلات قضايي، وي پي برده بود كه  هيچ ارفاق و تخفيفي در مجازات ايشان داده نخواهد شد و به  همين جهت خودكشي كرد.  وي ضمن اظهار بي اطلاعي از حضور حسينيان در مراسم ختم  سعيد اسلامي گفت: در صورت صحت اين خبر اگر حضور وي به  صورت طبيعي يعني از روي آشنايي و با دعوت خانواده وي  بوده مشكلي ندارد ولي بهتر است انسان از مواضع تهمت دوري  كند.  نماينده هشترود گفت: در كل به نظر من نبايد مطبوعات وقت  خودشان را صرف اين گونه مسائل كه ممكن است تشنجاتي در جامعه ايجاد كند بنمايند. در اين گونه مسائل واگذار كردن  مسئله به مسئولين ذيربط مشكل را بهتر از مطبوعات حل  مي كند چرا كه وظيفه مطبوعات صرفا" اطلاع رساني به مردم  است و مردم نيز در اين مسئله از اطلاعات كافي برخوردارند و پرداختن اضافه به آن هم وقت مطبوعات را تلف مي كند و هم ممكن است ذهنيت هايي ايجاد كند كه به نفع نظام و مردم  نيست. خانم فاطمه كروبي نيز در مورد شركت حسينيان در مراسم ختم سعيد اسلامي گفت: زماني كه برنامه چراغ از سيماي جمهوري اسلامي پخش شد گفتيم كه اين برنامه يك  سناريو است. حال به نظر مي رسد حسينيان با رفتن به مراسم  ختم سناريو بودن آن برنامه را ثابت كرد.  علي حسيني نماينده نهاوند نيز گفت: عامل اصلي قتل هاي  اخير اگر خودكشي نمي كرد برابر شواهد بايد اعدام مي شد.  تاكنون رسم بر اين بوده از كساني كه در برابر نظام  جمهوري اسلامي به مجازات اعدام محكوم مي شدند تجليلي به  عمل نمي آمد، و حتي كساني كه براي آنها مراسم ترتيب مي دادند به عنوان متهم مورد بازپرسي قرار مي گرفتند حال  حضور برخي مسئولين نظام در مراسم ختم سعيد اسلامي خداي  نكرده اين سئوال جدي را مطرح مي كند كه نكند بين  شركت كنندگان در مراسم و فرد مزبور ارتباطي وجود داشته  است.  نماينده نهاوند اضافه كرد: حضور آقاي حسينيان در مراسم  ختم باعث شد كه نسبت به سخناني كه تاكنون در مورد سعيد اسلامي مطرح مي شد شك و ترديد بوجود آيد.  وي گفت: ما اميدوار بوديم كه سازماندهي قتل ها در محفل 4-  5 نفري محدود صورت گرفته باشد ولي در حال حاضر با اين  حركت ها به نظر مي رسد كه حيطه آن محفل كمي بيشتر از آن  محدوده اي است كه ما فكر مي كرديم.  يكي ديگر از نمايندگان كه نخواست نامش درج شود گفت: فكر مي كنم اگر روحاني ديگري چنين اقدامي مي كرد جا داشت  آقاي حسينيان در دادگاه ويژه روحانيت سئوال كند كه چطور در مراسم عامل اصلي قتل هايي شركت كردي كه از طرف رهبري  به عنوان سرانگشت خارجي ها عنوان شد.  وي گفت: وقتي يك فرد روحاني، قاضي و مسئول نظام در مراسم  ختم عامل اصلي قتل ها شركت مي كند معناي آن اين است كه  يا همه مسائلي كه در رابطه با اين فرد مطرح شده قبول  ندارد و يا آن عملكردها را تاييد مي كند. 
