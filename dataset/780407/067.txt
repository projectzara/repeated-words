 در پي اعتراض و انتقاد مطبوعات و شخصيت هاي سياسي كشور به برپايي مجالس متعدد براي سعيد امامي(اسلامي)از عاملان اصلي قتل هاي زنجيره اي و حضور برخي شخصيت ها در اين مراسم، حجت الاسلام روح الله حسينيان با انتشار بيانيه اي دلايل خود را براي شركت در اين مجالس اعلام  كرد حسينيان پيشتر در برنامه جنجالي و معروف چراغ،  ياران رئيس جمهوري را به دست داشتن در اين قتل ها متهم  كرده بود. در اين بيانيه آمده است:  * آنچه در مصاحبه هاي قبلي در كيهان و تلويزيون تحليل  نموده ام مربوط به آقاي موسوي(مصطفي كاظمي)بوده است و همه اطلاعات جديد هيچ تغييري را در اصل خبر وابستگي آقاي  موسوي به جبهه 2 خرداد به وجود نياورده است و خوشبختانه  آقاي موسوي هنوز زنده است.  * روزنامه هاي وابسته به جناح حاكم تلاش مي كنند تا با يك مغالطه آشكار مجرم اصلي را فردي جلوه بدهند كه الان  دستش از دنيا كوتاه و قادر به دفاع از خود نيست در حالي كه رئيس سازمان قضائي در آخرين مصاحبه تلويزيوني  خود تلاش داشتند تا ثابت كنند سعيد امامي يكي از متهمين  اصلي بوده است و با مرگ وي دريچه تحقيق بسته نشده است.  * آنچه در مصاحبه تلويزيوني جناب آقاي نيازي در مورد متهم گفته شد اين بود كه شواهد و قرائني دلالت بر دست  داشتن سرويس هاي خارجي در ماجراي قتل هاي اخير وجود دارد.  همچنين وي افزود كه از وقتي رابطه خارجي در اين قتل ها به شكل جدي مطرح گرديد وي انگيزه خودكشي پيدا كرد.  كساني كه در امر قضائي و حقوقي مطلعند خوب مي دانند شواهد و قرائن غير از دليل است و" طرح رابطه خارجي "غير از به دست آوردن مدارك جرم است، چه بسا" طرح رابطه خارجي " از طرف بازجو يا دادستان مطرح شده است يا توسط هيات  سه نفره طرح و درخواست تحقيق از متهم شده باشد.  * اتهام جاسوسي در حوزه دادسرا هرگز اثبات كننده جرم  نيست. آنچه در قوانين جزائي و مدني آمده است اثبات جرم  در دادگاه است نه دادسرا، و پرونده آقاي اسلامي هنوز به  دادگاه نرفته است تا لوازم جاسوسي براي افراد قابل  ملاحظه باشد.  * با اين مقدمات و اصل آزادي بنده حق دارم نسبت به سعيد امامي اصل استصحاب يا اصالت البرائه را جاري كنم يا حق  دارم ادعاي هيچ يك از واردكنندگان اتهام را نپذيرم و ماداميكه دادگاه صالحه مجرميت متهم را به اثبات نرسانده  از اصول اوليه حقوق فردي اينجانب است كه با متهم مانند يك فرد معمولي رفتار نمايم. مدعيان قانونمندي نبايد قانون گريزي خود را بر ديگران تحميل كنند چه اينكه  اعتقادات فرد به خود فرد مربوط است و ديگران لااقل آزادي  اعتقاد آنهم در يك مسئله قضائي را بايد سعي كنند كه تحمل  نمايند.  * اكنون بيش از 6 ماه از تحقيق اين پرونده مي گذرد و با همه اخباري كه قبلا" ارائه دادند اكنون مي گويند پرونده  چهار متهم دارد كه همان اول دستگير شده بودند اگر جاسوسان ديگري باشد يا متهمين ديگري بديهي است در اين  مدت متواري شده باشند و اگر در خارج از كشور باشند كه  قطعي است سرويس هاي جاسوسي همكاران خود را در اختيار محاكم ايران نخواهند گذاشت آيا وقت آن نرسيده كه پرونده  را در يك محكمه علني طرح نمايند و دادستان ادله و مدارك  خود را ارائه دهد و دادگاه هم نظر نهايي را صادر نمايد تا جلو اينهمه ابهامات و بحران سازيهاي عمدي كساني كه  حياتشان به بحران بستگي دارد گرفته شود. اگر سرويس هاي  خارجي در اين پرونده دست دارند چه مداركي براي بيگانگان  مخفي است كه دست اندركاران پرونده مي خواهند مخفي بماند.  در راهرهاي مجلس  * مجمع حزبالله مجلس روز سه شنبه جلسه دارد. قرار است  در اين جلسه كه با حضور وزيران كشور و فرهنگ و ارشاد اسلامي تشكيل مي شود طرح اصلاح قانون انتخابات و قانون  مطبوعات مورد بررسي قرار گيرند.  كميته بررسي قانون انتخابات به زودي تشكيل جلسه مي دهد.  نمايندگان مجلس در اين كميته مجيد انصاري، محمدرضا باهنر و طه هاشمي هستند، از طرف دولت نيز موسوي لاري وزير كشور،  شوشتري وزير دادگستري و صدوقي معاون پارلماني رئيس  جمهوري شركت مي كنند. هنوز نمايندگان شوراي نگهبان مشخص  نشده اند ولي گفته مي شود احتمالا" عليزاده از حقوقدانان  شوراي نگهبان و فرد ديگري در اين كميته حاضر مي شوند.  اين كميته ده روز فرصت دارد نظريات خود را مشخص كند.  گفته مي شود در صورت تفاهم اعضاي سه نهاد مزبور در مورد نحوه اصلاح قانون انتخابات، نظريات آنها به هنگام طرح  اصلاح قانون انتخابات مطرح خواهد شد.  * ديروز اكثر نمايندگان در نطق هاي قبل از دستور خود مطبوعات را مورد هجوم خود قرار دادند و كمترين سخني از مسئله قتل هاي زنجيره اي و برگزاري مراسم ختم براي عامل  اصلي اين قتل ها كه گفته مي شود از عوامل خارجي بوده است  به ميان نياوردند. آقاي ناطق نوري نيز در سخنان پيش از دستور خود به مطبوعات حمله كرد.  * برخي پيشنهادهاي نمايندگان جناح راست براي اصلاح قانون  مطبوعات كه در صورت تصويب كليات آن در شور دوم مطرح  مي شود مشخص شد.  به گزارش خبرنگار همشهري از جمله پيشنهادها اين است كه  نشريات موظف شوند نسخه اي از هر نشريه خود را به  دادگستري مركز استان و كميسيون ارشاد مجلس براي بررسي  ارائه دهند.  همچنين پيشنهاد شده است اگر خط مشي نشريه اي تغيير كرد هيات نظارت اقدام به توقيف يك شماره آن نشريه كند، در صورت تكرار، هيات نظارت مي تواند نشريه را تا 6 ماه  توقيف و يا پروانه آن را لغو كند.  در يكي از پيشنهادها به مدعي العموم اختيار داده شده در صورتي كه نشريه اي مشابه نشريه توقيف شده منتشر شود به  دادگاه شكايت كند و خواستار توقيف آن شود در قانون كنوني  فقط صاحب نشريه اي كه از روش آن الگوبرداري شده است، حق  شكايت دارد و مدعي العموم حق دخالت در حوزه حقوق خصوصي  مردم را ندارد.  در پيشنهادي كه پيرامون شرايط اعضاي هيات منصفه است  آشنايي علمي و التزام عملي به مباني ديني و ارزشهاي  انقلاب نيز گنجانده شده است.  اكثر پيشنهادهاي نمايندگان در جهت پيش بيني مجازات براي  نشريات است. در قانون فعلي مجازات هاي زيادي پيش بيني  نشده است.  در برخي پيشنهادها شرايط دشواري براي متقاضيان انتشار نشريه در نظر گرفته شده است. داشتن توان مالي، اوقات  فراغت و فرصت كافي، سلامت جسمي و رواني، صلاحيت حرفه اي  و عدم تبليغ عليه نظام جمهوري اسلامي، عدم عضويت در گروههاي ضدانقلاب و محكومين دادگاههاي انقلاب از جمله  اين شرايط است. همچنين براي تقاضاي انتشار نشريه، اصول  فكري موضع سياسي متقاضي بايد قيد شود و هر نوع تغيير و تبديل در پروانه انتشار منوط به موافقت هيات نظارت شده  است.  همچنين پيشنهاد شده است كه نماينده شورايعالي انقلاب فرهنگي نيز به عضويت هيات نظارت درآيد.  خبرهاي كوتاه  * حجت الاسلام والمسلمين موسوي لاري وزير كشور در مراسم  معارفه محمدعلي پنجه فولادگران به عنوان استاندار جديد سمنان، مديران اجرايي كشور را به پرهيز از برخوردهاي  تنگ نظرانه دعوت كرد *" موريي پروشين "معاون وزير امور خارجه روسيه كه به  منظور انجام برخي رايزني ها با مقامات ايراني به تهران  سفر كرده در ديدار با همتاي ايراني خود موضوعات مورد علاقه دو كشور را مورد تبادل نظر قرار داد * خانواده 9 ديپلمات ايراني و خبرنگار خبرگزاري جمهوري  اسلامي كه سال گذشته در مزارشريف افغانستان به دست افراد گروه طالبان به شهادت رسيدند، ديروز در نامه اي به  دبيركل سازمان ملل از وي خواستند تا در اجراي  قطعنامه هاي اين سازمان براي شناسايي، دستگيري و مجازات  عاملان اين جنايت هرچه سريعتر اقدام كند.  * نمايندگان مجلس شوراي اسلامي با تصويب يك فوريت طرح  استاني شدن حوزه هاي انتخابيه مجلس مخالفت كردند.  * آخرين تحولات منطقه خاورميانه پس از تجاوز رژيم  صهيونيستي به لبنان ديروز در ديدار سفير جمهوري عربي  سوريه با وزير دفاع و پشتيباني نيروهاي مسلح مورد بررسي  قرار گرفت.  * رئيس مجلس شوراي اسلامي گفت: حادثه "هفتم تير"  تضمين كننده و عامل بقاي نظام شد و اين حادثه حكايت از حساسيت دشمنان انقلاب و فهم بالاي اين شهدا دارد. 
