 مرگ سعيد امامي(اسلامي)از عوامل اصلي قتل هاي  سازمان يافته و تحركات تبليغاتي هواداران وي در روزهاي  اخير، رسيدگي به پرونده قتل ها را با پيچيدگي هاي  تازه اي روبه رو كرده است.  1- نخستين ابهام درباره ماهيت، سوابق، ارتباطات و حدود اختيارات سعيد امامي است. هفته گذشته در نخستين خبري كه  پيرامون خودكشي سعيد امامي منتشر شد، وي عنصر اصلي  قتل ها و داراي ارتباطات چند ساله با صهيونيسم خوانده شد.  اما در روزهاي بعد اين نام و نقش، كم رنگ تر شد و برخي  مقام هاي مسئول گفتند مرگ سعيد اسلامي بر روند رسيدگي به  پرونده قتل ها كوچكترين تاثيري نخواهد گذاشت. اكنون اين  پرسش هنوز به صورت جدي پيش روي ماست كه سعيد امامي كيست؟ شيوه و معبر جذب او به وزارت اطلاعات كدام است؟ رابط يا رابطان خارجي اش چه كساني اند؟ و جايگاه سازماني اش در ميان مجموع دستگيرشدگان كجاست؟ پاسخگويي به اين پرسش ها در محدوده اي كه مخل امنيت ملي و رسيدگي به پرونده  قتل ها نباشد، بر عطش افكار عمومي آبي گوارا خواهد بود.  2- حضور پاره اي عناصر شناخته شده كه ارتباطات قديم و بعضا جديد آنان با وزارت اطلاعات بر كسي پوشيده نيست در مراسم متعدد ختم و شب هفت سعيد امامي، اين نهاد حساس و كاركنان صديق و زحمتكش آن را در مظان اتهامي آزاردهنده و ناحق قرار داده است. از نظر خيرانديشان كشور و همه كساني  كه به چيزي مگر حل شرافتمندانه معضل ملي پرونده قتل ها نمي انديشند، دامن وزارت اطلاعات از هرگونه شائبه همكاري  با محفل نشينان مبراست، اما اين واقعيت را نمي توان  انكار كرد كه ممكن است هر يك از متهمان پرونده قتل ها در چارچوب نمودار سازماني و يا در حاشيه آن مهره هايي  پرورده باشند و اينانند كه با شركت در ميتينگ هاي ترحيم،  براي مردم و دادرسان پرونده قتل ها قدرت نمايي مي كنند و رجز وحشت مي خوانند.  بنابراين، شايد مي بايست به كمترين توقع افكار عمومي در اين باره پاسخ داده مي شد كه آيا بايد اجازه داده شود كساني به نام همدردي با خانواده سعيد اسلامي، مانور قدرت  دهند و حتي پس از آن با صدور بيانيه، از شجاعت خود ستايش  كنند؟ اين اعتراض به هيچ وجه نافي حقوق عرفي خانواده  سعيد اسلامي و هر سوگوار ديگري نيست كه براي از دست رفته  خود مراسمي بگيرد و يا به سوگ بنشيند.  3- در چنين هنگامه اي، هيچ اهرم و ابزاري بيش از اعتماد دوسويه مردم و حكومت، تامين كننده امنيت ملي نيست. سهم  حكومت بويژه نهادهاي رسيدگي كننده به پرونده متهمان  پرونده قتل ها اين است كه با انتخاب زباني شفاف تر و واژگاني با معاني مشخص تر حدود و ثغور ماجراي قتل ها را براي مردم توضيح دهند و مردم را از مراجعه به منابع  غيرملي بي نياز كنند. تاكنون ميزان اطلاعاتي كه درباره  اين ماجرا از طريق امواج بيگانه به خانه ها راه يافته  است، بسيار بيشتر از آني است كه رسانه هاي رسمي كشور منتشر كرده اند. سهم مردم، فعالان سياسي و اهالي مطبوعات  نيز در اين زمينه، تفكيك قائل شدن بين سرچشمه هاي زلال  كار و خدمت در وزارت اطلاعات با گندابهاي عارضي آن است.  اين كار را بايد با اين پيام روشن به سربازان واقعي امام  زمان انجام دهيم كه ملت در همه حال با آنان است و اجازه  نخواهد داد غبار مسمومي كه منفعت طلبان و دشمنان آزادي  مردم ايران به هوا كرده اند چهره هاي شريف پاسداران  امنيت كشور را مكدر كند. 
