   درباره ويژگي هاي خوشنويسان هنرمند آنچه در اين نوشتار مي آيد اشاره اي مختصر در مورد ويژگي هاي" خوشنويسان هنرمند" و تاثير آنان بر روند تكاملي هنر خوشنويسي در ادوار گذشته و دوره معاصر است.  در اين گفتار، "خوشنويسان هنرمند، به آن گروه اندك از خوشنويسان اطلاق مي شود كه به جنبه هاي بصري و تجسمي  خوشنويسي بيش از متن و خوانايي آن بها داده(اصالت فرم  در خوشنويسي)و" خلاقيت "و" آفرينش هنري "را مهمترين  ويژگي آثار خود مي شمارند. اين گروه در خلق آثار" تفكر و تخيل" را عامل اصلي و مهارت در خوشنويسي را وسيله اي در جهت بيان هنرمندانه اين اصل مي دانند و از تكرار و تقليد رو مي گردانند.  گروه ديگر از خوشنويسان كه فقط از" مهارت "خود در خوشنويسي سود جسته و خوانا بودن متن آثارشان را دردرجه  اول اهميت قرار داده و آثارشان از" خلاقيت "عاري است در زمره" خوشنويسان كاتب" به شمار مي آيند اين گروه  " خوشنويسي "را به مثابه "زينتي "جهت آرايش متون و اشعار بكار برده و بر استقلال خوشنويسي و نقاشي غني مستتر در آن واقف نيستند و يا آن را ناديده مي گيرند.  لازم به ذكر است كه خوشنويسان كاتب در دوران گذشته بخش  عمده امر" كتابت "و نسخه برداري و تكثير آثار مكتوب را بر عهده داشته و از اين طريق خدمات گرانسنگي در توسعه و پيشرفت فرهنگي و علمي و انتقال آن به نسل هاي بعدي به  انجام رسانيده اند علاوه بر اين آنها با آموزش قواعد و اصول كلاسيك انواع خوشنويسي در حفظ و انتقال آن  كوشيده اند.  ناگفته نماند كه امر نسخه برداري و كتابت و تكثير آثار مكتوب منحصرا" توسط" خوشنويسان كاتب" صورت نمي گرفته  بلكه" خوشنويسان هنرمند" نيز بنا بر ضرورت بخش مهمي از عمر هنري خود را در اين راستا صرف مي كردند كه همين امر موجب خلق شاهكارهاي هنري ارزشمندي در حوزه آثار مكتوب به ويژه" قرآن كريم "و بعضي از آثار ادبي مانند شاهنامه  و غيره گرديده است(با ورود" صنعت چاپ "به ايران در دوره  قاجاريه امر نسخه برداري و تكثير، مگر در مواردي اندك به  ماشين چاپ سپرده شد.) اما آنچه موجبات پايندگي و بالندگي يك رشته هنري را در طول دوره هاي مختلف فراهم آورده و بدان غنا و عمق  مي بخشد" نوآوري ها" و ابداعاتي است كه توسط هنرمندان  خلاق، هوشمند، و آگاه به زمانه پديد مي آيد. نقش و تاثير اين گروه چنان است كه حذف هر كدام آنان از تاريخ هنر نه  تنها در عصري كه مي زيسته اند خلايي عظيم را موجب مي گردد بلكه تحولات دوره هاي بعدي را نيز در رشته هنري  مربوطه مختل و گاه غيرممكن مي سازد.  " خوشنويسان هنرمند" در طول تاريخ خوشنويسي با تكيه بر انديشه، تخيل و خلاقيت خود و با تلاش در جهت كشف و شناخت  نقاشي مستتر در انواع خوشنويسي و ويژگي هاي زيبايي  شناختي عصر خويش ابداعات و تحولاتي را از جهات "فرم " (شكل حروف و كلمات)"تركيببندي "،" بيان هنري "و " زمينه هاي كاربردي "بوجود آورده اند. آنان به "آفرينش  هنري" بر روي صفحات كاغذي و كتاب بسنده نكرده بلكه اين  هنر را از فضاي تنگ سطوح كاغذي و محافل بسته و خاص به  درون جامعه برده و با بكارگيري هنرمندانه خوشنويسي در معماري، وسايل روزمره و ديگر اشياء جنبه هاي كاربردي آن  را مورد توجه قرار داده از انزواي اين هنر كاسته اند.  كشف و شناخت ويژگي هاي بصري و تجسمي خوشنويسي و ايجاد هماهنگي در" بيان هنري "و" موارد كاربردي "در برخي آثار گذشتگان به چنان درجه اي از كمال رسيده است كه هر بيننده اي را مسحور مي سازد و هر صاحبنظري را به تحسين و تكريم فرا مي خواند.  خطوط عمودي - افقي و مورب در هم بافته در كتيبه هاي ثلث  برخي بناها چنان هنرمندانه بكار گرفته شده و با معماري  آن درآميخته است كه گويي ستونها، ديوارها و سقف ها را اين خطوط است كه به هم پيوند داده واستحكام و پايداري  بنا بر آن وابسته است.  آنچه گفته شد نمونه اي از جنبه هاي كاربردي خوشنويسي در گذشته است. متاسفانه از دوره قاجار جنبه هاي كاربردي  خوشنويسي به بوته فراموشي سپرده شد و اين هنر از جامعه،  اماكن عمومي، خانه ها واشياء روزمره و در يك كلام از زندگي مردم رخت بربست و بر روي صفحات كاغذ نشست. آن هم  تنها وتنها براي "تزئين و آرايش "متون و اشعار چنانكه  " ويژگي تجسمي "و" استقلال بيان بصري "در خوشنويسي تا حدود زيادي ناديده گرفته شد.  تا اينكه در دهه هاي اخير و همزمان با دگرگوني ها و تحولاتي كه در حوزه نقاشي، شعر و... در ايران(با تاثير از تحولات جهاني)به وقوع پيوست "هنر خوشنويسي "نيز دچار تحول گرديد و" خوشنويسان هنرمند" با نگرشي نو و عميق تر به جنبه هاي تجسمي و تصويري خوشنويسي و با دريافت و شناخت ويژگي هاي قرن حاضر در جهت خلق آثاري نو و ارزشمند كوشيدند و راهي را كه "ميرزا غلامرضا" و" ميرحسين "در اواسط دوره قاجار آغازگر آن بودند بعد از چند دهه ركود و سكون دنبال كردند.  از اين گروه معدود اما بسيار تاثيرگذار در" هنر خوشنويسي معاصر" مي توان، احصائي - افجه اي اميرخاني، پيل  آرام، رسولي، زنده رودي، عارف، مافي و... را نام برد.  هر چند اين حركت مبارك بدون تئوري مشخص و مدون آغاز شد با اين حال هر روز كه مي گذرد بر رهروان آن افزوده  مي شود و هم اكنون خوشنويسان هنرمند جوان و خلاق با نگرش ها و روش هاي متفاوت(كه لازمه حركت هاي هنري است) بدان پيوسته و در جهت دستيابي به افقهاي روشن تري در تلاشند.  بررسي و تجزيه وتحليل آثار و سبك و سياق و نقش هر كدام  از خوشنويسان هنرمند معاصر گفتار و فرصتي جداگانه  مي طلبد اما آنچه در اين گفتار اشاره بدان ضروري  مي نمايد اينكه هر كدام از خوشنويسان هنرمند معاصر از روشهاي متفاوت و شخص خود در جهت خلق آثار هنري سود مي برند. در يك تقسيم بندي كلي مي توان گفت: مرحوم پيل  آرام و زنده رودي با انتزاعي تر كردن فرمهاي خوشنويسي  درجهت دستيابي به بياني همه فهم وجهاني كوشيده و آثاري  ماندگار از خود به يادگار نهاده اند. احصائي، افجه اي،  رسولي، عارف و مرحوم مافي در اغلب موارد با وفاداري به  فرم كلاسيك خوشنويسي اما با بهره گيري از رنگ و ايجاد كمپوزيسيون هاي آزاد و آگاهانه به خلق آثاري در خور نائل  آمده اند(از اين ميان "رسولي "اخيرا" با بهره گيري از حركت هاي آزادقلم و رنگ، آثاري متفاوت وجسورانه پديد آورده است.)اما اميرخاني ديگر خوشنويس هنرمند معاصر كه  از سوئي در جهت اصلاح و تكامل فرم در خوشنويسي نستعليق  بسيار كوشيده و در اين راه به مدد تعمق و تفحص آگاهانه  در هندسه روحاني نستعليق به فرمهاي زيباتري دست يافته به  طوري كه اين يافته هامورد استقبال و تبعيت اغلب خوشنويسان بعد از وي قرار گرفته است. از سوي ديگر در تركيببندي و كمپوزيسيون "سطرنويسي "(به ويژه سطرهاي  بلند كتابت و..)با ايجاد هماهنگي و تناسب هنرمندانه  مابين اجزاي سطر به خلق فضاهايي تجسمي نائل آمده به  گونه اي كه پيش از او هيچكدام از خوشنويسان را بدان  دسترسي نبوده است او تنها خوشنويسي است كه در سطرنويسي، كلمات و حروف را كاملا" در خدمت كمپوزيسيون و تركيببندي هنرمندانه قرار داده است. در كتابت و سطرنويسي اين هنرمند پيش از آن كه متن و معاني كلمات جلب توجه كند زيبايي و هماهنگي فرم ها(اشكال حروف و كلمات) نگاه را به سوي خود مي خواند ودر بسياري موارد انسان را از خواندن متن و توجه به محتواي آن بي نياز مي سازد.  چنين ويژگي هايي است كه او را از" خوشنويسان كاتب"  متمايز ساخته ودر زمره "خوشنويسان هنرمند" قرار داده است.  اميد است در آينده به تجزيه و تحليل مشروح آثار و شيوه هاي هنرمندان ياد شده و ديگر خوشنويسان هنرمند بپردازيم. با اين باور كه شناخت خوشنويسان هنرمند و بررسي آثارشان مي تواند روند تكاملي "هنر خوشنويسي "را سرعت و شتاب بيشتري بخشيده و بر غناي آن بيافزايد و دراين راستا برگزاري سمينارها و كنفرانس هاي نقد و بررسي  " هنر خوشنويسي معاصر" مي تواند نقش مهمي را ايفا كند.  در پايان ذكر اين نكته ضروري است كه تحولات به وقوع  پيوسته در" خوشنويسي معاصر" هر چند اندك است اما گامي  است خجسته و مبارك و تا اين نهال جوان درختي تنومند گردد تحقيق وتفحص و تلاش و انديشه و خلاقيت و پشتكار مي بايد روزان و شبان.  اسماعيل رشوند مدرس خوشنويسي 
