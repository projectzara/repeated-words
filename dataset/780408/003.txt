   نمايشگاهي از آثار خوشنويسي نستعليق فرشيد گلريز از 30 خرداد تا ششم تير در نگارخانه سبز برپا شد.  اين خوشنويس كه نستعليق رانزد استاد اميرخاني  فراگرفته است حاصل تلاش سالهاي اخير خود را در معرض ديد عموم قرار داد تا چشمهاي خسته از دود و آهن و آهك را به  ضيافت رقص قلم خويش فراخوانده، غبار روزه مرگي را براي  لحظاتي از ديده ها و دلها بزدايد. همين كافي است كه تلاش  او را بستائيم و دستهاي جوهريش را بفشاريم.  اما آثار به نمايش درآمده او را مي توان به 4 دسته تقسيم  كرد:  1- آثار تذهيب شده كه در قالبي سنتي و متقارن اجرا شده و از آثار موفق وي بشمار مي آيد.  2- تركيببندي هاي تك مصرعي با قلم ششدانگ مشقي يا كتيبه  (كه در سالهاي اخير توسط اغلب خوشنويسان چندان تكرار شده  و بصورت كليشه درآمده است.) 3- چليپا كه در قلم مشق موفقتر اجرا شده اند.  4- سياه مشقها، كه ناموفقترين بخش آثار او را(چه از جهت  اجرا و چه از جهت تركيببندي)تشكيل داده است. به  استثناي سياه مشق هايي كه با قلم مشق و مركب رنگي به روي  اسناد قديمي اجرا شده كه البته اقتباس از آثار" جليل  رسولي" است.  اما آنچه در آثار اغلب خوشنويسان مشاهده مي شود و فرشيد گلريز نيز از آن مستثني نبوده نوعي بلاتكليفي و سرگرداني  مابين آثار و قالبهاي سنتي و ارائه كارهاي نو و خلاقانه  است. هرچند اين مسئله به كل اثر لطمه فراوان مي زند اما نشانه خجسته اي است كه در طولاني مدت خوشنويسان را به  ابداع و خلاقيت رهنمون خواهد ساخت. وقتي يك قطعه  خوشنويسي از كتاب و كتابت و كتابآرايي جدا شده به سينه  ديوار مي نشيند جنبه كلامي و نوشتاري آن تحت تاثير جنبه  بصري و تجسمي قرار گرفته و به هيئت اثري در زمره هنرهاي  تجسمي رخ مي نمايد. به همين دليل بايد آفريننده چنين  اثري به فرم و تركيببندي بيش از پيش اهميت داده و در رابطه با بكارگيري درست عناصر بعدي(دواير، كشيده ها،  مفردات درخوشنويسي)و(رنگ، سايه روشن ريتم و..)بكوشد.  از اين روست كه براي خلق آثار هنري در خوشنويسي به چيزي  فراتر از مهارت در نوشتن نياز است. در چنين مرحله اي  فراگيري" دانش بصري "براي خوشنويسان اجتنابناپذير است. 
