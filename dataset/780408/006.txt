 سخنراني دكتر گودرز افتخار جهرمي در سمينار بررسي حقوق  مطبوعات    اشاره: علي رغم روشن بودن تعريف جرم مطبوعاتي و اينكه  حتي قانون اساسي نيز لزومي براي تعريف آن نديده است چندي  است از سوي طرفداران تحديد آزادي مطبوعات، علامت  سوءالهايي در برابر تعريف جرم مطبوعاتي قرار گرفته است.  اين سوءالها در طرح اصلاح قانون مطبوعات كه از سوي جناحي  خاص به مجلس ارائه شده بازتاب يافته و مواردي از اين  اصلاحيه را به خود اختصاص داده است، دكتر گودرز افتخار جهرمي عضو سابق حقوقدانان شوراي نگهبان، نماينده مديران  مسئول در هيات نظارت بر مطبوعات و از حقوقدانان برجسته  كشور طي سخناني در سمينار" بررسي حقوق مطبوعات "كه از سوي مركز مطالعات و تحقيقات رسانه ها وزارت فرهنگ و ارشاد اسلامي برگزار شد به اين سوءالات پاسخ داده است كه  از نظرتان مي گذرد.  بحثي كه من در اينجا مطرح مي كنم در رابطه با جرائم  مطبوعاتي است. اگر ما بخواهيم كليه اين جرائم را مورد بحث قرار دهيم وقتي طولاني خواهد گرفت بنابر اين من چند مطلب را مورد بحث قرار مي دهم. مطلب اول راجع به تعريف  جرم مطبوعاتي است، در مورد تعريف جرم مطبوعاتي ابتدا به  قانون اساسي رجوع مي كنيم. به موجب اصل 168 قانون اساسي  رسيدگي به جرايم سياسي و مطبوعاتي علني و با حضور هيات  منصفه در محاكم دادگستري است. اصل 168 سپس اضافه مي كند كه نحوه انتخاب، شرايط، اختيارات هيات منصفه و تعريف جرم  سياسي را قانون مشخص مي كند. در اينجا هيچ ذكري از اين  نشده كه آيا تعريف جرم مطبوعاتي را هم قانون معين مي كند؟ علت چيست؟ علتش اين است كه اختلافي در تعريف جرم  مطبوعاتي نيست، در مورد جرم سياسي حقوقدانان و سيستم هاي  مختلف حقوقي اختلاف نظر دارند كه جرم سياسي چيست و به چه  جرائمي گفته مي شود، از اين جهت قانون اساسي ذكر كرده  است كه تعريف جرم سياسي را قانون معين مي كند اما راجع  به جرم مطبوعاتي قانون ساكت است. تعريف جرم مطبوعاتي  همان چيزي است كه در ابتدا به ذهن هر فردي متبادر مي شود . جرمي كه به وسيله مطبوعات انجام بشود، عمل مجرمانه اي  كه به وسيله مطبوعات انجام بشود، اين جرم مطبوعاتي است.  بنابر اين اگر ما بخواهيم بعضي از اين جرايم را كه به  وسيله مطبوعات انجام شده است به وسيله قانون عادي از زمره جرائم مطبوعاتي خارج كنيم، مخالف قانون اساسي خواهد بود، در بعضي از طرح هايي كه ارائه شده ديده مي شود كه  رسيدگي به بعضي از جرائم مطبوعاتي بدون وجود هيات منصفه  انجام مي شود، چنين طرحي موافق با قانون اساسي نيست و مخالف با اصل 168 است.  مطلب دوم بحث مربوط به اصل قانوني بودن جرم و مجازات است.  در ماده 6 قانون مطبوعات گفته شده است كه نشريات جز در موارد اخلال به مباني و احكام اسلام و حقوق عمومي كه در اين فصل مشخص مي شود آزاد هستند90 مورد در ذيل اين ماده  مشخص شده بعضي از اين موارد در موارد بصري قانون مطبوعات  جرم شناخته شده اما بعضي از موارد با وجود ذكر ممنوعيت  در جايي جرم شناخته نشده اند و مجازاتي هم براي آنها در نظر گرفته نشده است. بنابراين قاضي هم نمي تواند آن  اعمال را مجازات كند، علت اين امر مهم هم قانون اساسي  است كه اصل قانوني بودن جرم و مجازات را پذيرفته است. در اصل 36 حكم به مجازات و اجراي آن بايد تنها از طريق  دادگاه صالح و به موجب قانون باشد يعني عمل مجرمانه هم  بايد به وسيله قانون مشخص شده باشد و هم مجازاتش تعيين  شده باشد. اين اصل با اصول اسلامي هم منطبق است. يعني در شرع مقدس اسلام هم قبح اقاب بلابيان يك اصل است، هم بر اساس آيات شريفه قرآني "ماكنا معضدين حتي مبعث الرسولا" " هم به وسيله آيات و روايات "الناس في صحت مالا يعلمون " وقتي كه مطلبي بيان نشده و اعلام نشده است كه مجازات  ندارد و مجازات برايش در نظر گرفته نمي شود. البته چون  اين مطلب يك اصل عقلي است در حقوق كشورهاي ديگر هم وجود دارد، ما وقتي كتابهاي حقوق اروپايي را ملاحظه مي كنيم  در باب اصل قانوني بودن جرم و مجازات، در سطر اول اين  ضربالمثل يا اين اصل حقوقي را مي بينيم: "هيچ جرمي بدون  مجازات نيست. "در حقوق روم هم اين اصل مطرح بوده است.  بنابر اين در قانون مطبوعات در جاهايي كه عملي ممنوع  اعلام شده ولي مجازاتي براي آن در نظر گرفته نشده است  قابل مجازات نيست.  نكته بعدي كه لازم به توضيح است اينكه در بعضي از مواد قانون مطبوعات ما مي بينيم كه عملي را ممنوع اعلام كرده  ولي گفته است كه طبق نظر حاكم شرع تعزير مي شود، مثل  ماده 32 مثلا" مي گويد: هر كس در نشريه خود برخلاف واقع  صاحب پروانه انتشار يا مدير مسئول را معرفي كند يا بدون  داشتن پروانه به انتشار نشريه مبادرت نمايد طبق نظر حاكم  شرع با وي رفتار خواهد شد يا ماده 33 هم همين طور بعد از اينكه عمل مجرمانه را بيان مي كند مي گويد كه مرتكب، طبق  نظر حاكم شرع محكوم مي شود.  تكليف اين موارد چيست و خيلي ها چون سابقه اين مطلب را نمي دانند از نحوه نگارش اين مواد متعجب مي شوند. در قوانين شرعي ما سه نوع جرم داريم. جرائمي كه مجازات آنها حد است يعني در شرع مجازات آنها معين شده است مثل مجازات  سرقت، نوع دوم جرائمي است كه مجازات آنها قصاص يا ديه  است مثل جرايم مربوط به اشخاص يعني به تماميت جسمي افراد اگر لطمه اي وارد شود مجازات يا ديه است يا قصاص. نوع  سوم جرائمي است كه مجازات آنها در شرع مشخص نشده است كه  مي گويند مجازات اين جرائم تعزير است، تعزير چيست؟ مي گويند(تعزير بما يراق الحاكم)حاكم مجازاتش را تعيين  مي كند، البته بحث تعيين مجازات به وسيله قاضي يا حاكم  در دنيا از قديم الايام مطرح بوده. در قرون وسطي قضات  اروپايي مجازات ها را راسا" انتخاب مي كردند و چون در اين دوره مجازات هاي بسيار شديد و عجيب و مجازاتهايي كه  وحشتناك بود به وسيله قضات اعمال مي شد بعداز انقلاباتي  كه در اروپا اتفاق افتاد به خصوص انقلاب كبير فرانسه  آمدند قضات را محدود كردند و زماني كه جرمي را تعريف  مي كردند براي مجازات او يك حد معيني را در نظر مي گرفتند. مثلا" مي گفتند مجازات حبس است و به 6 ماه تا دو سال حبس محكوم مي شود و بدين ترتيب قضات محدود شدند كه مجازات بيشتر از اين را نكنند مگر در موارد استثنايي  در مورد تكرار جرم، همين طور قضات مي توانند از اين  حداقل مجازات هم در مواردي پايين تر بيايند و مجازات  كمتري تعيين كنند آنكه گفته دو سال تا سه سال ممكن است  اگر كيفيت مخففه باشد تخفيف بدهند البته در سي سال اخير نهضتي در اروپا پيدا شد و مكتبي در حقوق جزا بوجود آمد به نام مكتب" دفاع اجتماعي "كه بنيانگذارش "مارك آنسه " بود او مدعي شد كه اين جرايم و تعيين مجازات ها به اين  ترتيبي كه در قانون تعيين مي شود صحيح نيست براي اينكه  هدف اصلاح مجرم است وقتي هدف ما اصلاح مجرم است مي بايد مجازاتي را در نظر بگيريم كه متناسب با اين فرد متهم  باشد تا به وسيله مجازات مجرم اصلاح بشود. بنابراين براي  هر كس يك پرونده شخصيتي بايد تشكيل داد از نظر رواني از نظر فرهنگي و اقتصادي بررسي كرد و متناسب با شخصيت اين  فرد مجازات را در نظر گرفت بعضي از كشورهاي اروپايي  هم اين را پذيرفتند. حالا در بحث تعزيرات فقه اسلامي هم  گفته شده است كه مجازات را حاكم تعيين مي كند. بحثي كه  در شوراي نگهبان مطرح بود و من در آن زمان در شوراي  نگهبان بودم اين بود كه اين حاكم كيست؟آيا حاكم حكومت  است يعني بخشي از حكومت كه عهده دار اين كار است مثلا"  مجلس يا اين حاكم قاضي است. نظر شوراي نگهبان اين بود كه  اين حاكم قاضي است و قاضي است كه بايد ميزان مجازات را تعيين كند. لذا وقتي كه مجلس تصويب مي كرد ماده اي و در آن ذكر مي كرد مجازات اين فعل مثلا" شش ماه تا يك سال  حبس است شوراي نگهبان ايراد مي كرد اين خلاف شرع است به  عهده خود حاكم است، اما چون در شرع مقدس داريم كه تعزير پايين تر از حد است بنابر اين آن حد شرعي براي قاضي وجود دارد يعني ديگر از هشتاد ضربه بايد كمتر باشد كه طبق  موازين حقوقي قابل تبديل به جريمه است اما بعدا" نظر شوراي نگهبان تغيير كرد و فقها معتقد شدند كه منظور از حاكم حكومت است و مجلس هم مي تواند حداقل و حداكثري را براي مجازات در نظر بگيرد از اين جهت در قوانين بعدي  ديگر ما مي بينيم كه براي جرايم مجازات در نظر گرفته كه  آنهايي كه حبس است حداقل و حداكثر دارد. حالا در مواردي  كه در قانون مطبوعات بدين ترتيب است منظور اين نيست كه  حاكم مي تواند هر مجازاتي تعيين كند آن مجازات شلاق كمتر از هشتاد ضربه است كه قابل تبديل به جزاي نقدي است. نه  هر مجازات ديگري.  مطلب ديگر راجع به دادگاه صالح است و اينكه جرائم  مطبوعاتي دادگاه صالح كدام دادگاه است؟ در قانون اساسي  بيان شده است كه به جرائم مطبوعاتي و سياسي به صورت علني  در دادگاه هاي دادگستري و با حضور هيات منصفه رسيدگي  مي شود. بنابر اين دادگاه صالح دادگاه هاي دادگستري است.  دادگاه هاي عمومي كه زير نظر قوه قضائيه هستند اينها دادگاه صالح براي رسيدگي به اين جرايم هستند. بحثي كه  مطرح شده است اين است كه آيا دادگاه انقلاب و دادگاه هاي  اختصاصي ديگر مثل دادگاه ويژه روحانيت هم مي توانند به  جرائم مطبوعاتي رسيدگي كنند يا نه. بنابراين آنچه مسلم  است دادگاه هاي عمومي دادگستري صالح هستند. راجع به  دادگاه هاي اختصاصي نظير دادگاه انقلاب، دادرسي ارتش،  دادگاه ويژه روحانيت بايد بحث كنيم ببينيم اينها صالح  هستند يا خير. در رابطه با دادگاه انقلاب آنهايي كه  معتقدند دادگاه انقلاب صالح به رسيدگي است مي گويند كه  دادگاه انقلاب در حال حاضر جزئي از دادگستري است. چون  جزئي از دادگستري است بنابر اين آنها هم جزو محاكم  دادگستري محسوب مي شوند و مي تواند به جرايم مطبوعاتي  رسيدگي كنند مخالفين مي گويند كه اصولا" وقتي ما مي گوييم دادگاه دادگستري متبادر به ذهن همين دادگاه هاي  عمومي دادگستري است، زيرا در زماني كه قانون اساسي نوشته  شده است دادگاه انقلاب وجود داشته اما نويسندگان و تصحيح  كنندگان قانون اساسي نخواسته اند كه اين جرايم در دادگاه هاي انقلاب رسيدگي شود فرضا" هم كه بعدا" دادگاه  انقلاب آمده جزو قوه قضاييه باز هم صلاحيت ندارند به  لحاظ اينكه مردم و عرف از دادگاه هاي دادگستري  دادگاه هاي عمومي را مي فهمند به هر حال همين طوري كه  ملاحظه كرديد طرفين دلايلي را براي اثبات نظر خودشان  بيان مي كنند و به نظر من بهتر اين است براي اينكه  شبهه اي نباشد و براي اينكه قانون اساسي دقيقا" اجرا شود همان دادگاه هاي عمومي به اين جرايم رسيدگي كنند و لذا اگر روحانيون هم مرتكب جرم مطبوعاتي شوند پرونده را بهتر است كه به دادگاه هاي عمومي بفرستند كه رعايت اين اصل  قانون اساسي شده باشد و شبهه اي در اين مورد نباشد. 
