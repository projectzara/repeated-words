 گروه اجتماعي: بزرگترين و مجهزترين بيمارستان خاورميانه  در شش ماهه دوم سال جاري در تهران افتتاح مي شود.  دكتر تقي نوربخش قائم مقام مدير عامل سازمان تامين  اجتماعي در امور درمان ديروز در جمع خبرنگاران با اعلام  اين مطلب افزود: عمليات ساختماني اين بيمارستان 23 سال  پيش شروع شده و از چند سال پيش به سازمان تامين اجتماعي  واگذار شد.  وي افزود: اين بيمارستان يكهزار تخت دارد و داراي تمام  بخشهاي فوق تخصصي مي باشد.  وي با اشاره به سوءاستفاده از دفترچه هاي بيمه سازمان  تامين اجتماعي گفت: از ابتداي تيرماه جاري در استانهاي  تهران و سمنان دفترچه هاي درماني جديد صادر شده و مهمترين قسمتي كه در دفترچه هاي جديد گنجانده شده، بار كدي است كه براي ثبت دقيق مشخصات بيمه شدگان و انتقال  اطلاعات آنان به مراكز اسناد پزشكي قابل استفاده خواهد بود و جلوي سوءاستفاده هاي احتمالي را مي گيرد.  دكتر نوربخش اظهار اميدواري كرد: تا پايان امسال ديگر استانهاي كشور نيز به سيستم مكانيزه مجهز شده و دفترچه هاي جديد براي بيمه شدگان ساكن در ديگر شهرها نيز صادر شود.  وي در مورد پرداخت هاي سازمان تامين اجتماعي به مراكز و موءسسات طرف قرارداد خود گفت: بودجه اين سازمان در ابتداي  خردادماه، با استفاده از كمك صد ميليارد ريالي، ترميم  شده و طي دو ماه آينده با صد ميليارد ريال ديگر، توان  پرداخت بموقع مطالبات موءسسات طرف قرارداد، بخصوص  داروخانه ها افزايش خواهد يافت.  مبالغ ياد شده از محل مازاد وصولي هاي سال گذشته تامين  شده است. 
