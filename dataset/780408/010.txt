 واحد رسانه هاي خارجي: 13 سال پس از انفجار نيروگاه  چرنوبيل، مقامهاي اوكراين مي گويند كه برخي اثرات اين  حادثه در قرن آينده ميلادي افزايش خواهد يافت. يك  دانشمند ارشد به خبرنگار بي. بي سي گفت: شايد حدود 90 سال  طول بكشد تا آلودگي به اوج خود برسد.  به گزارش تلويزيون بي بي. سي، در سال 1986 با انفجار در راكتور شماره 4 چرنوبيل، بدترين حادثه هسته اي در جهان  رخ داد.  درست پس از اين حادثه 31 تن كشته شدند; بيش از 100 نفر ديگر از تاثير بد تشعشعات به طور حاد بيمار شدند و هزاران تن ديگر تنها در اوكراين، بخشهايي از بلاروس و روسيه بيمار گشتند. امروز اين راكتور صدمه ديده در پوششي  از سيمان دفن شده است. اما اثرات اين حادثه به نوعي تازه  آغاز گرديده است هنگامي كه اين اتفاق روي داد، ذرات  پرتوزا(راديواكتيو)از اين كوره سوزان به بيرون و روي  زمين ريخت و كم كم راه خود را به سوي جريانهاي آب اوكراين پيدا كرد. شهر" كي يف "(Kiev)پايتخت اوكراين آب مصرفي خود را مانند بسياري از جاهاي ديگر از رودخانه  " دنيپر" به دست مي آورد. حالا مقامهاي اوكراين مي گويند سطح مواد پرتوزا در اين رودخانه دست كم تا 60 سال و شايد تا 90 سال ديگر افزايش خواهد يافت. بزرگترين مساله  احتمالا" در جنوب اوكراين خواهد بود. زيرا در اين ناحيه  بيشتر آب اين رودخانه براي آبياري محصولات كشاورزي مصرف  مي شود; و بيم آن مي رود كه آلودگي هسته اي وارد چرخه  گياهان شود. 
