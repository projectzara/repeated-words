   سه شنبه هشتم تيرماه، مصادف با سالروز درگذشت دكتر محمدعلي مجتهدي گيلاني مدير موفق دبيرستان البرز و موءسس  دانشگاه صنعتي شريف است.  دكتر مجتهدي در تهران به دنيا آمد و دوره ابتدايي را در لاهيجان گذراند. وي سپس درمدرسه متوسطه دارالمعلمين  مركزي ثبت نام كرد و مدت شش سال دراين مدرسه به تحصيل  پرداخت.  در سال 1310 در آزمون اعزام به خارج شركت كرد و پس از موفقيت دراين آزمون براي ادامه تحصيل به كشور فرانسه رفت.  دكتر مجتهدي در سال 1314 موفق به اخذ ليسانس تعليماتي  در فرانسه مي شود و سپس در دانشگاه سوربون پاريس در رشته  مكانيك سيالات، آناليزعالي و الكترونيك در مقطع كارشناسي  ارشد فارغ التحصيل مي شود.  وي درسال 1317 به ايران بازمي گردد و در دانشسراي عالي  در تهران شروع به تدريس مي كند. دكتر مجتهدي در شهريور سال 1318 خود را براي انجام خدمت نظام وظيفه به دانشكده  افسري معرفي كرد و همزمان با خدمت سربازي، به تدريس نيز پرداخت. سپس به اهواز منتقل مي شود و يك سال از خدمت خود را در اين شهر مي گذراند.  دكتر مجتهدي پس از سپري كردن دوران خدمت نظام وظيفه به  تهران بازمي گردد. در اين هنگام مسئوليت رياست دبيرستان  شبانه روزي البرز و نيز تدريس دروس رياضي در سال ششم اين  دبيرستان به وي واگذار مي شود. مدتي بعد به دانشكده فني  منتقل مي شود و از مهر سال 1320 در اين دانشكده مشغول به  تدريس مي شود و همزمان نيز اداره مدرسه البرز را به عهده  داشت.  سال 1340 دكتر مجتهدي از سوي دكتر اميني نخست وزير وقت  به رياست دانشگاه شيراز منصوب مي شود وي پس از مدتي  كمتر از يك سال از رياست دانشگاه شيراز استعفا مي كند و به تهران برمي گردد و پس از مدتي به عنوان رئيس دانشكده  پلي تكنيك برگزيده مي شود و مدت 4 سال در اين سمت فعاليت  مي كند.  دكتر مجتهدي سپس دانشگاه صنعتي شريف را در مدت 6 ماه  تاسيس مي كندكه رشته هايي چون مكانيك، برق، متالوژي،  شيمي، مديريت، ساختمان در آن تدريس مي شد. تاسيس دانشگاه  صنعتي شريف يكي از كارهاي ارزشمندي بود كه به همت دكتر مجتهدي و بدون امكانات دولتي و صرفا" به واسطه اعتبار وي  و كمك هاي مالي دوستان او تاسيس شد. در سال 1346 دكتر مجتهدي مجبور شد دانشگاه صنعتي شريف را ترك كند و به همين خاطر به دبيرستان البرز برگشت و ساعاتي نيز به  تدريس در دانشكده فني پرداخت. وي تا سال 1357 اداره  دبيرستان البرز را به عهده داشت و در همين سال بازنشسته  شد.  وي در سال 1357 به دليل بيماري و به تشخيص پزشكان براي  مداوا به خارج از كشور رفت. بيماري وي در نخستين سالهاي  دهه هفتاد بعد از بازگشت به تهران و ارائه مشاوره هاي  فرهنگي و انجام چندين مصاحبه راديويي و مطبوعاتي، مجددا"  شدت يافت كه براي معالجه به خارج رفت و پس از سالها خدمت  صادقانه فرهنگي درگذشت. يادش گرامي باد. 
