   واحد رسانه هاي خارجي: پكن شايد به عنوان شهري با" دودمه " (Smog)دايمي به نظر رسد. بسياري از مسئولان شهرهاي چين  اذعان دارند كه جزو آلوده ترين شهرهاي جهان هستند. اما در جنوب چين، و در شهر" كان مينگ "كه به شهر" هميشه بهار"  مشهور است، در پايان ماه اكتبر(9 آبان)، يك نمايشگاه  جهاني گل برپا مي شود. هدف از برپايي اين نمايشگاه،  تغيير عقيده بازديدكنندگان از چين نسبت به آگاهي آنان از هواي آلوده شهرهاي اين كشور است.  به گزارش تلويزيون سي. ان. ان، يك مقام چيني مي گويد: "با ميزباني اين نمايشگاه، دولت چين سيماي خوبي را از محيط زيست اين كشور در خانواده بين المللي به تصوير كشيده است.  " دهها كشور جهان و تمام استانهاي چين، جواهرات گياهي  خود را به تماشا گذاشته اند; در اين نمايشگاه باغهاي  انگليسي زيبا و ويژگيهايي از باغهاي جنوبشرقي آسيا و خاور دور به نمايش گذاشته شده و برنامه هاي آموزشي ويژه  اي هم براي آشنايي مردم عادي با محيط زيست در نظر گرفته  شده است و اطلاعاتي هم درباره تنوع زيستي و فرهنگي چين  در اختيار عموم گذاشته مي شود.  بازديدكنندگان استان "يونان "چين، پارچه نوشته هايي را درباره سهيم شدن مردم جهان در محيط زيست زمين به تماشا گذاشته اند. براي مثال، زني از اين استان مي گويد:  " البته در مقياس بزرگ، من كاري نمي توانم انجام دهم. اما درباره چيزهاي كوچك، بايد بگويم هيچ وقت از چوبهاي  غذاخوري سنتي يك بار مصرف كه در چين به كار مي رود،  استفاده نمي كنم. هر وقت بيرون غذا مي خورم، هميشه  چوبهاي خود را با قاشق و چنگالم همراه خود مي برم. " كارشناسان، اين نمايشگاه را آخرين از نوع خود در جهان در قرن بيستم مي دانند. با هزينه كردن يك و نيم ميليارد دلار براي اين نمايشگاه، دولت چين مي خواهد بگويد درباره  حفظ محيط زيست خود جدي است. حفظ محيط زيست در چين، به  ويژه مشكل است، زيرا اقتصاد آن در حال پويايي است و همه  مي خواهند خوب زندگي كنند. اين، دليل بزرگ فاجعه محيط زيست در چين است. اداره حفظ محيط زيست چين به وزارتخانه  ارتقاء يافته و اين نيز دليل بر پراهميت شمردن آن است.  يك كارشناس چيني مي گويد: "ما همكاريهاي زيادي با كشورهاي اروپايي در زمينه حفظ محيط زيست انجام مي دهيم. " كارشناسان مي گويند: روبه رو شدن با كار عظيم حفظ محيط زيست در چين، همكاري همه گروههاي سني و تمام اقشار جامعه  را مي طلبد. 
