 مديركل خريد و فروش محصولات كشاورزي سازمان تعاون  روستايي ايران گفت: در اجراي سياست هاي دولت اين سازمان  از آغاز فصل برداشت گندم تاكنون ازطريق 2310 مركز خريد روستايي 2 ميليون و 500 هزار تن گندم مازاد بر نيازكشاورزان سراسر كشور را خريداري كرده است.  فرج الله آل محمد در گفت وگو با خبرگزاري جمهوري اسلامي  در شيراز افزود: طبق مصوبه شوراي اقتصاد امسال هر كيلو گندم به بهاي 672 ريال به صورت تضميني از كشاورزان  خريداري مي شود و بابت جمع آوري هر تن گندم نيز 4500ريال  ديگر به آنها پرداخت مي شود.  وي گفت كه در سال زراعي گذشته 8/6 ميليون تن گندم از كشاورزان خريداري شد و پيش بيني كرد با توجه به خشكسالي  اخير در سال جاري 5/4 تا 5 ميليون تن گندم از كشاورزان  خريداري شود.  آل محمد دلايل كاهش توليد و خريد گندم را خشكسالي مطلق و از بين رفتن محصول گندم ديم در مناطق غرب كشور، گران  بودن ذرت علوفه اي و استفاده مرغداران از گندم به جاي  ذرت براي مرغداري ها اعلام كرد.  وي با تاكيد بر اين كه سال گذشته 425 ميليارد ريال براي  خريد گندم پرداخت شد، افزود: براي خريد گندم مازاد بر نياز كشاورزان در سال جاري نقدينگي لازم تامين شده است و مطالبات كشاورزان يك روزه پرداخت مي شود.  مديركل خريد و فروش محصولات كشاورزي سازمان تعاون  روستايي اضافه كرد: گندم هاي خريداري شده با سرعت تخليه و با حضور كشاورزان توزين و نمونه برداري مي شود و مبلغ آن  نيز در محل پرداخت مي شود.  وي تصريح كرد: بيشترين ميزان خريد گندم در استان هاي  فارس، گلستان و خوزستان صورت مي گيرد. با توجه به آنكه  كشاورزان استان گيلان خود را براي كشت دوم آماده مي كنند،  در نتيجه برداشت گندم در اين استان معمولا ظرف 10تا 20 روز و با صف هاي طولاني كشاورزان براي عرضه گندم انجام  مي شود. اماامسال براي تسهيل در خريد گندم مازاد بر نياز كشاورزان گيلاني، مراكز خريداين استان در 3 نوبت آماده  ارائه خدمات اند.  وي درباره افزايش قيمت خريدگندم از كشاورزان گفت: باوجود افزايش قيمت در سال جاري، هنوز بهاي خريد تضميني گندم  نسبت به ساير محصولات كشاورزي نازل است و ضرورت دارد مورد تجديدنظر قرار گيرد.  آل محمد خاطرنشان كرد: سازمان تعاون روستايي ايران آماده  است در زمان برداشت محصول گندم، براي جلوگيري از هزينه هاي اضافي حمل و نقل نسبت به انبار كردن يك ميليون  تن گندم براي مدت 4 ماه اقدام كند. 
