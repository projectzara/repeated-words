 وزارت نفت ايران ديروز اعلام كرد كه از پيشنهاد شركت هاي انگليسي براي حضور در طرح هاي توسعه اي صنعت  نفت ايران استقبال كرده است.  به گفته معاون امور بين المللي وزارت نفت، اين پيشنهادها توسط يك هيات اقتصادي انگليسي كه در ايران بسر مي برد در ملاقات با مقام هاي ايراني ارائه شده است سيد مهدي  حسيني به خبرگزاري جمهوري اسلامي گفت: نمايندگان  شركت هاي پيمانكاري و خدماتي انگليسي، طرحها و بحث هايي  را ارائه كردند كه شامل ارائه فن آوري هاي جديد و تامين  مالي طرح هاي نفت، گاز و پتروشيمي ايران است.  وي گفت: مشاركت شركتهاي پيمانكاري انگليسي با بخش خصوصي  ايران، فعال شدن بيشتر شركتهاي ايراني در اجراي طرحها،  انتقال فن آوري و بهبود وارتقاء سطح فعاليتهاي بخش خصوصي  كشور را به دنبال دارد. اعضاي هيات انگليسي كه شامل  نمايندگان 29 شركت به همراه معاون وزير بازرگاني انگليس  است، روز جمعه گذشته وارد تهران شدند اين هيات  بلندپايه ترين گروه تجاري و اقتصادي است كه پس از پيروزي انقلاب اسلامي به ايران سفر كرده است.  معاون وزير نفت خاطرنشان ساخت: نمايندگان اين هيات  اظهار داشتندكه با حمايت كامل از سوي دولت انگليس به  مذاكرات اقتصادي باايران اقدام و مشكلات همكاري اقتصادي  با ايران را رفع كرده اند. 
