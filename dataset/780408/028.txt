 بازيافت مواد به عنوان يك راه حل اصولي براي جلوگيري از آلودگي محيط زيست و حفظ منابع اقتصادي در جهان مورد توجه  قرار گرفته است و نوعي صرفه جويي ملي محسوب مي شود.  بازيافت مواد در بسياري از مناطق جهان در طول دو دهه  اخير به اجرا درآمده است و محصولاتي كه از اين طريق در چرخه توليد قرار گرفته و به بازار مصرف عرضه شده در فروشگاههاي معتبر ديده مي شود.  در كشور ما بازيافت مواد و طرح هاي مربوط به آن براي  نخستين بار توسط شهرداري تهران و شهرداري اصفهان به اجرا درآمد و يكي از سازمان هاي تابعه شهرداري تحت همين نام  فعاليت دارد اما براي انجام سراسري طرح تفكيك زباله از مبدا كه نخستين گام براي بازيافت مواد است، راه درازي در پيش داريم. استفاده از اهرم هاي تشويقي نقش مهمي در برانگيختن شوق و رغبت شهروندان بخصوص كودكان و نوجوانان  در جهت مشاركت در طرح هاي مربوط به تفكيك زباله و بازيافت مواد دارد. بازيافت آب نيز در خيلي از مناطق  جهان براي مقابله با بحران كم آبي در سده آينده، از هم  اكنون مورد توجه قرار گرفته و در كشور ما نيز طرح هاي  مقدماتي بازيافت آب كشاورزي از پسابها تحت مطالعه و يا در دست اجرا قراردارد.  استفاده دوباره از كالاهاي مصرف شده را بازيافت مواد مي گويند. امروزه در بسياري از كشورهاي جهان استفاده  مجدد از كالاهايي كه با پلاستيك، شيشه، كاغذ و فلز ساخته  شده اند، رواج دارد و يك منبع مهم درآمد و صرفه جويي به  حساب مي آيد. اين عمل ضمن ايجاد درآمد اقتصادي به حفظ محيط زيست نيز كمك مي كند. البته بايد توجه داشت كه در بسياري از كشورهاي جهان اجراي موفق چنين طرح هايي با مشاركت وسيع و همه جانبه مردم عملي شده است.  به عنوان نمونه در آلمان براساس طرحي كه به مرور و با همكاري مردم به اجرا درآمده است مخزن هاي جداگانه اي  براي تفكيك و جداسازي زباله در گذرگاهها و محله ها ايجاد شده است و زباله هاي خشك شامل كاغذ، شيشه، فلز و پلاستيك  توسط مردم در اين مخزن ها قرار داده مي شود و به اين  ترتيب امكان جمع آوري زباله ها براي حمل به كارخانه و قرار دادن آنها در چرخه توليد، فراهم مي گردد.  البته بايد توجه داشت كه اين قبيل فعاليت ها با همكاري و تلاش مشترك مردم شكل گرفته است.  مهندس بهرامي، كارشناس اقتصاد مي گويد: تا پيش از فرارسيدن عصر سرمايه داري و توليد انبوه كالاها، زباله  براي بشر چندان مشكل زا نبود و نوع زباله هايي كه توليد مي شد در يك چرخه طبيعي دوباره به طبيعت باز مي گشت.  موادي مثل پوست و بقاياي ميوه ها در چرخه طبيعت چنين  وضعي داشت و هنوز مواد مقاوم و غيرقابل تجزيه در زندگي  روزمره به كار گرفته نشده بود.  وي مي افزايد: هنوز هم زباله هايي از قبيل بقاياي  ميوه ها و گياهان و غذاها، در چرخه طبيعت قابل تبديل و جذب مي باشند، اما موادي مثل پلاستيك ها تا ساليان دراز در خاك باقي مي مانند و موجبات آلودگي شديد محيط زيست را فراهم مي نمايند.  در كشورهايي مثل آلمان، فرانسه، هلند پس از آنكه  زيان هاي مهلك و گاه غيرقابل جبران رها شدن زباله در محيطهاي طبيعي آشكار شد، طرح هاي تازه اي برمبناي  بازيافت و تبديل مواد شكل گرفت و به مرور به اجرا درآمد.  وي خاطر نشان مي كند: طرح هاي مربوط به بازيافت و تبديل  مواد كه بهترين روش براي جمع آوري زباله و حفاظت از محيط زيست شهري مي باشد، براي نخستين بار توسط شهرداري تهران  و در مناطقي به صورت آزمايشي به اجرا درآمد اما به صورت  پيگير ادامه نيافت.  اگر ساير دستگاههاي مسئول نيز همكاري مي كردند و به  ويژه صدا و سيما در جهت جاانداختن اين طرح به عنوان يك  فرهنگ ملي تلاش مي كرد، اكنون به نتايج بهتري رسيده  بوديم.  خانم" ثريا محمدي "ساكن خيابان بهار با اشاره به اهميت  طرح تفكيك زباله از مبدا مي گويد: چند سال پيش وقتي  زمزمه هايي در مورد اجراي اين طرح شنيده شد، فرزندان من  با شوق فراوان به تفكيك زباله ها شامل كاغذ، شيشه و پلاستيك ها پرداختند و قرار بود، مراكز بخصوصي براي  خريداري اين مواد به وجود بيايد. اما متاسفانه، در اين  مورد اقدام جدي و پيگير صورت نگرفت.  " حسين انوشي فر" دانشجو مي گويد: به نظر من در مورد جمع آوري زباله هاي شهري به روش هاي جديد، يعني جداسازي  مواد و اينكه چنين كاري تا چه اندازه براي جامعه و اقتصاد كشور سودمند مي باشد، بايد كار اساسي شود. يعني  اثرات سودمند چنين كاري به مردم يادآوري گردد و بعد از تبليغات مناسب نسبت به ايجاد جايگاههاي جمع آوري  زباله هاي تفكيك شده و قابل بازيافت اقدام به عمل آيد.  اگر دولت در اين زمينه پيشقدم نشود و سرمايه گذاري هاي  لازم را انجام ندهد، نمي توان به نتيجه قطعي رسيد.  براساس برخي يافته هاي آماري هر روز در تهران 6000 تن  زباله توليد مي شود، بخش قابل توجهي از اين مقدار زباله  را به اصطلاح زباله هاي خشك شامل كاغذ، پلاستيك، شيشه و انواع فلزات تشكيل مي دهند و بقيه كه بيشتر در برگيرنده  پسمانده مواد غذايي و ميوه مي باشد، به اصطلاح زباله تر ناميده مي شود. اگر با روش هاي درست و كاربردي نسبت به  اجراي طرح تفكيك زباله از مبدا در محله هاي شهري اقدام  شود، با توجه به حجم زياد زباله در تهران، درآمد قابل  ملاحظه اي به سود اقتصاد ملي تامين مي گردد.  اما بسياري از مردم هنوز نمي دانند، مقدار زباله اي كه  در شبانه روز در خانه هاي آنها جمع مي شود چه اندازه  ارزش اقتصادي دارد و چگونه مي توان از اين مواد، براي  تهيه مواد اوليه بخشي از صنعت استفاده كرد و از آلودگي  محيط زيست جلوگيري به عمل آورد.  سعيد. م 25 ساله كارشناس عمران مي گويد: بازيافت يك روش  تكميلي براي دستيابي به حداكثر بهره وري است و كاربرد آن  نياز به يك بستر مناسب دارد كه بايد در الگوهاي مصرفي  جامعه پيش بيني شود تا ضمن تامين سود اقتصادي و ايجاد اشتغال از آلودگي محيط زيست نيز جلوگيري كند. به عنوان  مثال مي توان بسياري از مواد موجود در بسته بندي كالاها به ويژه انواع پلاستيك ها، كاغذها، شيشه و حتي فلز را دوباره به چرخه توليد و مصرف بازگرداند و به صرفه جويي  مناسبي دست يافت.  دكتر معطري مديرعامل جبهه سبز در زمينه بازيافت زباله ها مي گويد: براساس اطلاعاتي كه شهرداري تهران حوزه معاونت  خدمات شهري سازمان بازيافت و تبديل مواد در اختيار ما قرار داده است، طرح تفكيك زباله در مبدا به معناي  دستيابي به محيطي سالم تر براي سالم تر زيستن است كه  همكاري فرد فرد جامعه در اين زمينه الزامي است تا با مشاركت در طرح بازيافت پسمانده ها بتوانيم در حفظ محيط زيست و صرفه جويي در مصرف سرمايه هاي ملي كشورمان شركت  نماييم.  پس اولين قدم در بازيابي زباله ها جداسازي آنها براساس  نوع جنس و مواد زائد مي باشد كه به دو دسته:  1- پسمانده هاي خشك مثل: نان خشك، پلاستيك، كاغذ و مقوا،  شيشه و فلزات و دسته ديگر پسمانده هاي تر مثل:  پسمانده هاي غذايي و زوائد آشپزخانه اي تقسيم مي شوند كه  پسمانده هاي تر پس از جمع آوري و انتقال به كارخانه هاي  توليد كمپوست تبديل به كود گياهي شده و از آن در كشاورزي  استفاده مي نمايند كه ايران نيز به دليل داشتن مواد زائد تر زياد در سطح بين المللي قادر به بازيافت كود گياهي  آلي مي باشد و در واقع به معناي به هدر رفتن مواد اوليه  نيز است كه باعث مي شود در مورد برنامه صرفه جويي دقت  بيشتري شود.  تمرين و پي گيري  تجربه هاي مربوط به اجراي طرح تفكيك زباله از مبدا در تهران نشان مي دهد كه مردم در هر محله كه اين طرح به  مرحله انجام رسيد از آن استقبال كردند، اما در مناطقي كه  طرح به هردليل دچار وقفه گرديد مجريان حتي با اجراي  دوباره آن قادر به جلب حمايت مردم نشدند. "كورش  اديبنژاد" دانشجو كه در خيابان جمالزاده تهران سكونت  دارد، مي گويد: اجراي يك طرح كه نيازمند مشاركت  همه جانبه مردم مي باشد بايد سراسري و پي گير باشد. در منطقه اي كه من سكونت دارم، در سال 1373، يكي دوبار با ساكنان خانه ها تماس هايي براي اجراي طرح تفكيك زباله از مبدا گرفته شد و مردم همه با علاقه، زباله هاي مختلف از جنس كاغذ، شيشه و پلاستيك را در كيسه هاي جداگانه كه از طرف مجريان طرح به خانه ها تحويل شده بود قرار دادند،  اما پس از مدتي روش جمع آوري زباله به همان صورت سابق  درآمد كه هنوز هم ادامه دارد. به نظر من بايد موانع و مشكلاتي كه در اين زمينه وجود دارد برطرف شود و اعتماد مردم از طريق اجراي دقيق و پي گير طرح هايي از اين قبيل  حفظ گردد. بخصوص كه شهروندان مي توانند از اين طريق منبع  درآمدي براي خود پيدا كنند.  بازتاب يك گزارش  " پژوهش "با" پرسش و پاسخ "آغاز مي شود    بهادادن به تحقيق و فعاليت هاي تحقيقاتي اگر از نخستين  سال هاي دوره ابتدايي شكل بگيرد، اثرات بسيار مهم و تعيين كننده اي در رشد فرهنگي و تعالي جامعه ما خواهد داشت. وقتي گزارش همشهري در مورد پژوهش را كه در روز 20 خرداد چاپ شده بود، مطالعه كردم، اين سئوال به ذهنم رسيد كه چرا فرزندان ما از دوره كودكي با اهميت تحقيق آشنا نمي شوند. اما به اين نتيجه رسيدم كه كنجكاوي و پرسش هاي  به جا مي تواند مقدمه اي براي ورود به دنياي جذاب تحقيق  و فعاليت هاي پژوهشي باشد ولي در دوره تحصيل چه در دوره  ابتدايي و چه راهنمايي و دبيرستان تا چه اندازه به  كودكان و نوجوانان ما فرصت پرسيدن داده مي شود؟ واقعيت  اين است كه به استثناي بعضي از معلمان با حوصله و متعهد،  ديگران چنين حال و حوصله اي ندارند و با يك پاسخ سريع و ساده" سئوال خارج از موضوع نكنيد" پرسش كننده را از عملي  كه انجام داده پشيمان مي كنند. طبيعي است وقتي  دانش آموزان مي دانند كه به خاطر حفظ كردن دروس و تحويل  دادنشان در موقع امتحان مي توانند نمره لازم را بگيرند و به مراحل بالاتر بروند، رغبتي به كار تحقيقاتي نشان  نمي دهند. يعني مقدمه هر تحقيقي با كنجكاوي و پرسش هاي  ساده كودكان و نوجوانان آغاز مي شود و مربيان بايد به  اين سئوالات جواب بدهند و با آنها گفت وگو كنند و فضايي  را به وجود بياورند كه سئوال كنندگان بي واهمه از هرگونه  تحكم و توبيخ احتمالي بتوانند آنچه را كه در ذهن و به  صورت سئوال دارند مطرح كنند اين پاسخ دهندگان اند كه از اين پرسش و پاسخ هانبايد هراسي داشته باشند، بلكه  بايد موجبات رشد فرهنگي پايدار جامعه را فراهم كنند.  به طور مسلم فردي كه در دوره كودكي در محيط خانواده و در محيط مدرسه پاسخ سئوالات خود را نيافته و از اساس چنين  فرصتي براي او فراهم نكرده اند، در دوره تحصيل در دانشگاه نيز شوق به تحقيق و پژوهش را از دست مي دهد و به  همين دليل پژوهش و تحقيق در كشور ما افت مي كند، مضافا"  به اينكه به استادان اين رشته ها نيز بهاي لازم داده  نمي شود. جامعه شناسان مباني رشد سياسي و اجتماعي هر جامعه اي را بازبودن فضاي پرسش و پاسخ در آن جامعه  مي دانند. چرا كه گفت و شنود زمينه را براي رشد تحقيقات  و فعاليت هاي تحقيقاتي نيز فراهم مي كند، اما اگر از ابتدا فرصت سئوال كردن به كودكان و نوجوانان داده نشود،  پيامدهاي آن به صورت ركود تحقيقات خود را نشان مي دهد.  يا در دوره تحصيلات دانشگاهي، عده قابل توجهي از دانشجويان ترجيح مي دهند، به جاي انجام تحقيقات واقعي كه  زمينه و بستر آن در كشور ما بسيار محدود مي باشد، از آثار ديگران استفاده كنند و نمره شان را بگيرند. اميد است مسئولان ذي ربط با فراهم كردن زمينه براي مباني  تحقيق در سطوح پايين آموزشي و بهادادن لازم به تحقيقات  در سطوح دانشگاهي و جامعه، موجبات رشد و بالندگي اين بخش  مهم و تعيين كننده را فراهم سازند.  تهران- كيخسرو سليميان 
