 48 تن از رهبران كشورها ورييسان دولت هاي عضو اتحاديه  اروپا، آمريكاي لاتين ودرياي كارائيب براي اتخاذ راهكارهاي مشترك همكاري در قرن بيست ويكم ديروز براي  شركت در بزرگترين اجلاس خود در ريودو ژانيرو برزيل گرد هم آمدند.  به گزارش ايرنا در اين اجلاس بي سابقه كه براي اولين بار به اين شكل گسترده و به مدت دو روز دربرزيل برگزار مي شود، رهبران و روساي كشورهاي شركت كننده درباره گسترش  دمكراسي و جمع گرائي، دفاع از حقوق بشر، همكاري در اجلاس هاي بين المللي و مبارزه عليه قاچاق مواد مخدر رايزني مي كنند.  پرداختن به محورهاي اقتصادي و تجاري بر مبناي طرح ايجاد منطقه آزاد تجاري ميان دو بلوك اروپا و آمريكاي لاتين  يكي ديگر از موضوعات اصلي مذاكرات اين اجلاس است.  رهبران و مقامات اين كشورها در اين نشست براي اجراي يك  بناي اقتصادي جديد جهت تقويت و استحكام روش هاي  سرمايه گذاري، با يكديگر به مشورت وتبادل نظر مي پردازند.  در نخستين اجلاس مشترك رهبران و مقامات اتحاديه اروپا،  آمريكاي لاتين ودرياي كارائيب، همكاري در امورفرهنگي،  علوم و تكنولوژي، نقش جوامع شهري، حمايت از كودكان،  مشاركت زنان و وسايل ارتباط جمعي نيز به عنوان سومين  دستور كار مورد توجه و اهميت قرار دارد. شركت كنندگان  اميدوارند در پايان اين اجلاس يك پيمان مشترك حول  سه محور ياد شده منعقد و مبادله كنند.  به اعتقاد كارشناسان سياسي تجمع مشترك اتحاديه اروپا،  منطقه آمريكاي لاتين و درياي كارائيب به منزله خنثي  ساختن نفوذ آمريكا در منطقه آمريكاي لاتين است. يوشكا فيشر وزير امورخارجه آلمان ديروز گفت: اجلاس ريودو ژانيرو يك فرصت تاريخي براي استحكام حضور اتحاديه اروپا در آمريكاي لاتين است. 
