 روزنامه" الشرق الاوسط" چاپ لندن ديروز به نقل از يك  مقام اردني نوشت: نيروهاي مسلح اين كشور در مانور مشترك  آتي تركيه و اسرائيل شركت نخواهند كرد.  به گزارش واحد مركزي خبر به نقل از بخش عربي راديو رژيم  صهيونيستي، اين مقام اردني با اشاره به اينكه اردن حتي  از شركت به عنوان ناظر در اين مانور خودداري خواهد كرد،  گفت: مانور مشترك تركيه و اسرائيل اواخر ماه ژوئيه آينده  برگزار خواهد شد.  بنابراين گزارش، دعوتنامه براي دولت امان براي شركت در اين مانور از سه ماه پيش ارسال شده، اما امان از دادن  پاسخ امتناع كرده است و اين امر به معناي خودداري از شركت در اين مانور بشمار مي رود.  مقام اردني كه نخواست نامش فاش شود، همچنين گفت: اردن پس  از بهبود روابط خود با كشورهاي سوريه، لبنان و حوزه  خليج فارس عقيده دارد كه شركت در مانور مشترك نظامي  تركيه و اسرائيل به زيان منافع امان خواهد بود.  دولت اردن سال گذشته به عنوان ناظر در مانور دريايي  اسرائيل، تركيه و آمريكا در مقابل سواحل شهر حيفا شركت  كرد. 
