   توسعه; سنت ها خواهد ماند؟(بخش پاياني) در شماره هاي گذشته جايگاه پژوهش هاي فرهنگي در شكل گيري جامعه مدني مطرح و در ادامه به شش مورد به  عنوان موانع و مشكلات انجام پژوهشهاي فرهنگي اشاره شد.  در اين شماره ادامه اين بحث طرح و بررسي مي شود.  7- روابط اجتماعي  ساختار روابط اجتماعي در ايران بر دو محور افقي و عمودي  مبتني بوده است روابط عمودي براساس سلسله مراتب حكومتي  از پادشاه شروع مي شده و تا پائين ترين رده حكومتي ادامه  داشته است. روابط افقي مناسبات بين مردم را شامل مي شده  است كه اين روابط نيز براساس معيارهايي نسبتا" عمومي خود از سلسله مراتبي(1)برخوردار بوده است. به طور مثال سن،  جنس، موقعيت سياسي، وضعيت اقتصادي و پايگاه مذهبي و روابط خويشاوندي و طايفه اي از عوامل تاثير گذار در روابط بين افراد با يكديگر بوده است. اتصال اين دو رابطه  موجب تحكيم موقعيت قدرتمندان مي گرديد. اگر حاكم، كدخدا و... نزد مردم از پايگاه مناسبي برخوردار بود، اجراي  اوامر و فرامين سلطان راحت تر صورت مي گرفت. با اينكه  حكام در اجراي فرامين سلاطين به مسائل اجتماعي و سياسي  عنايت داشتند مع هذا در صورتي كه با منافع و مصالح سلطان  تعارضي پيدا نمي كرد مورد توجه نيز قرار مي گرفت. نه  تنها در روابط بين حكام و مردم وجود داشته بلكه در گروه هاي مختلف اجتماعي و در نهادها و موءسسات اجتماعي  نيز روابط عمودي، مبتني بر سلسله مراتب اجتماعي متداول  بوده است. فرق اساسي اين دو رابطه عمودي در اين است كه  در روابط درون نهادها، حتي خانواده در سلسله مراتب، حالت  گذار دارد و هر فردي با رسيدن به شرايط لازم كه بعضا" با گذر زمان حاصل مي شود، موقعيتش در سلسله مراتب ارتقاء مي يابد، مثلا" فرزند از مرحله فرمانبرداري به مرحله  فرمان دادن مي رسد.  در بين گروه هاي اجتماعي كه براساس جنس، گروه سني و يا براي انجام هدفي اقتصادي، اجتماعي و يا مذهبي تشكيل  مي گردد نيز روابطي از نسخ عمودي ملاحظه مي گردد. به اين  ترتيب كه رهبري محلي كه براساس اصولي اعلام نشده و عرفي  انتخاب مي شود و از اقتدار برخوردار مي باشد. مطالعات  انجام شده در مورد گروههاي هميار در جوامع شهري و روستايي به اين نتيجه رسيده است كه در مواردي رهبر خود نمي داند كه رهبر است و رفتارش مورد تاسي ديگران قرار مي گيرد. در بين اعضاي گروه هاي همياري معمولا" كسي كه  داراي موقعيت سني مناسب و قدرت تصميم گيري و توانايي  پيدا كردن راه حل مشكلات و اجراي آن مي باشد به طور طبيعي به عنوان رهبر گروه انتخاب مي شود.  در مطالعات انجام شده در زمينه شيوه هاي همياري در دامداري مثل تامين چوپان و يا مبادله شير(واره)و همچنين گروه هاي هم آب به اين نتيجه رسيده شده است كه  تعيين مسئول و متصدي گروه، آداب ديگري دارد. به اين  ترتيب كه اعضاي گروه موقعيت بهتر و يا بالاتر اقتصادي  شخص را به عنوان توانايي و يا شايستگي و يا قبول مسئوليت  او شناخته و لذا فردي را به طور عرفي به عنوان مسئول  مي شناسند كه داراي دام بيشتر و يا حق آب بيشتر مي باشد.  در مراودات معمول بين افراد در جامعه روستايي با اينكه  از لحاظ اقتصادي كم و بيش مساوي هستند ليكن رعايت سلسله  مراتبي كه حداقل برپايه سن قرار دارد اجتنابناپذير بوده  است.  8- رابطه و ضابطه  در زمينه برابر انگاري، با عنايت به ماهيت روابط، خصوصا"  تسري روابط عمودي حتي در بين اعضاي خانواده و گروه  همسالان محدوديتهايي موجود است. نگاهي به ساختار اقتصادي  و اجتماعي داخل واحد خانواده سنتي مبين اين واقعيت است  كه هر فرد عضو اين واحد داراي موقعيت مشخص در هرم مربوط است. مثلا" در بعد اقتصادي پدر رئيس واحد توليدي و در راس هرم قرار دارد. بقيه اعضاي خانواده برحسب سن و جنس  مراتب بعدي را اشغال مي كنند. پائين ترين رده اين هرم را دختران خانواده با رعايت سن تشكيل مي دهند و فرزند پسر جايگاهي بعد از پدر و در حد و يا بلافاصله پس از مادر دارد. اين سلسله مراتب در داخل خانواده به نوع ديگري در جامعه كوچك روستايي و به زعم روستائيان در جامعه بزرگتر وجود دارد.  وجود چنين سلسله مراتبي از يك طرف و وجود رسم از طرف  ديگر مشخص كننده رفتارهاي اجتماعي و مناسبات بين افراد مي باشد. اگر رسم را عبارت از رفتاري بدانيم كه توسط فرد و يا گروهي براي ارضاي نياز محسوسي به كار گرفته شده و ديگران كه همان نياز را داشته اند با تقليد و تكرار آن،  آن را تثبيت كرده و از نسلي به نسل ديگر منتقل شده است،  در آن صورت در جريان جامعه پذيري افراد با اين رسوم آشنا شده و تا زماني كه كاركردي براي آن تشخيص مي دهند آن را به كار مي برند. امروزه تغييراتي كه در جامعه مطرح شده،  روزبه روز از كارايي رسوم كاسته و زمينه اجراي قوانين و مقرراتي را كه جامعه آگاهانه براي تمشيت امور وضع كرده  است را فراهم آورده است. قانون، تصويب نامه ها،  آئين نامه و بخش نامه ها به ترتيب از يكديگر تاثير گرفته  و توسط حاكمان جامعه براي انتظام امور مطرح مي شوند.  مثلا" وقتي اتومبيل در رفت وآمد انسانها جاي چهارپايان  را مي گيرد رسوم مربوط به اسبسواري ديگر كارايي ندارند و بايد براي اينكه نظم رفت و آمد در خيابان ها رعايت شود راهنمايي و رانندگي تاسيس شود و بگويد ماشين ها از سمت  راست و يا چپ حركت كنند و.. اين رسوم حاكم نهاده اگر با رسوم اجتماعي مغاير باشد تا مدتها اجرايش با مشكل مواجه  مي شود، لذا در تدوين قوانين و مقررات بحث اساسي تحت  عنوان منابع قانون وجود دارد و عرف يعني همان رسوم  نانوشته را عمده ترين منبع مي شناسندو معتقدند تا آنجا كه نيت و قصد قانون گذار را از بين نبرد رعايت عرف لازم  است.  در تدوين بسياري از قوانين نه تنها به عرف عنايت لازم  نمي شود بلكه تغايرهايي وجود دارد كه رعايتش را با دشواري مواجه ساخته است.  در روابط سنتي و مبتني بر شناخت چهره به چهره در جامعه  مبادلات حالت طبيعي دارد و دو طرف هر مبادله و ارتباطي  كاملا" با يكديگر آشنا بوده و روابط تبديل به روابط شخصي  مي شود، در روابط شخصي رعايت پاره اي ملاحظات مثل احترام  متناسب با موقعيت اجتماعي و اقتصادي و... اجتنابناپذير مي باشد و اين تفاوت در رفتار كه متناسب با پايگاه و موقعيت اجتماعي صورت مي گيرد كمتر مورد ايراد و يا اعتراض ديگران قرار مي گيرد، براي اينكه دليل آن را به  خوبي مي دانند و رعايتش را لازم مي دانند. مثلا" ورود يك  فرد مسن و يا روحاني به محفلي احترام ديگران را برمي انگيزاند و اگر مثلا" در قصابي باشد غالبا" اصرار دارند كه ابتدا كار ايشان انجام شود.(2)در حالي كه در محيطهاي اداري و يا زندگي شهري كه روابط حالت كاركردي و رسمي دارند آنچه كه مهم است مقررات و يا نظامنامه اي است  كه فروشنده و يا كارمند اداري خود را موظف به اجراي آن  مي داند و معمولا" اين قبيل مقررات افراد را مساوي  مي انگارد و نوبت را به زمان ورود و يا عامل ديگر نمي دهد. در محيطهاي كاملا" رسمي و مبتني بر روابط كاركردي توقع اين است كه مقررات اجرا شود ولي هنگامي كه  فردي آشنا با روابط خصوصي وارد مي شود توقع برخورد رفتار خصوصي وجود دارد و عملا" انجام كار همكار، فاميل، دوست و آشنابر ناآشناها تفوق پيدا مي كند و بحث پيشي گرفتن  رابطه بر ضابطه را مطرح مي كند اين امر نه تنها با روابط سنتي هم خواني دارد بلكه عدم رعايتش موجد مشكلاتي  مي گردد، به نحوي كه افرادي كه دوست و آشنايي در اداره  و يا موءسسه ها ندارند سعي مي كنند كه واسطه اي بتراشند و با پل زدن به كارمند و يا ماموري مراجعه نمايند. توسل به  ارتشاء در مواردي كه آشنايي پيدا نمي شود، راه ديگر بي اثر كردن ضابطه است. لذا برابر انگاري امري ايده آلي، محسوب شده و رفتارهاي اجتماعي موءيد اين امر نيستند و غالبا" به عنوان حربه اي در دست مامور يا كارمند تلقي  مي شود و رعايت مقررات را ضدارزش مي شمارند.  در جوامع روستايي و يا شهرهاي كوچك حضور افراد در حيات  اجتماعي و سياسي شهر و يا روستا يك وزن را ندارند و همه  را يكسان نمي دانند معتمدين، روحانيون، بزرگان خانواده  نظر و رايي ارجح از افراد عادي دارند، اين طرز تفكر مانع اساسي بروز جامعه مدني است مگر اينكه در آن رعايت  اين ظرايف شده باشد.  9- آيا بايد و يا مي توان از ويژگيهاي فرهنگي جامعه براي  استقرار جامعه مدني استفاده كرد؟ يكي از مطالبي كه به نادرستي مطرح مي شود اين است كه  جامعه شناس و يا مردم شناس فقط مطالعه مي كند و مانند مرده شور مي باشدكه به چگونگي مطالب كاري ندارد فقط پديده را بررسي كرده و بي طرفانه آنچه را كه هست و يا آنچه را كه بوده مي نگارد و ضامن بهشت و دوزخ آن نيست.  اگر به صورت توصيه اي اخلاقي اين مطلب قابل قبول باشد ولي در عمل چنين چيزي وجود ندارد و در هر فعاليتي اثري  وجود دارد و بالاخره از هر تحقيقي استفاده اي بايد كرد.  متاسفانه در دانشگاهها با اينكه غالب اساتيد سرگرم انجام  پروژه هاي كاربردي براي اين اداره و يا آن سازمان هستند در كتابهاي درسي و حتي در كلاسها فقط از پژوهشهاي بنيادي  و ضرورت بي طرفي و طرح قضيه و اثبات يا رد فرضيه ها بحث مي شود. در حالي كه در امريكا دو سوم جامعه شناسان  در خدمت موءسسات سرمايه داري هستند، در ژاپن جز يك  دانشگاه بقيه همه كاربردي هستند و در همه رشته ها كساني  را تربيت مي كنند كه از يك سال قبل از فراغت از تحصيل  محل خدمتش هم مشخص شده است. به طور مثال كساني را تربيت  مي كنند كه جامعه ايران را مي شناسند و در حد لازم از مباني جامعه شناسي اطلاع دارند و مي دانند كه ايراني  چگونه رفتار مي كند چه ارزش هايي دارد و چه نكاتي در تصميم گيري او تاثير دارد و يا ديگري كه در مورد كويت و يا پاكستان درس خوانده براي شركت ها و موءسساتي كه با آن  كشورها كار مي كنند ارزشمند هستند.(3) در دنياي امروز علوم اجتماعي كاربرد دارد و بايد به  استفاده از آن فكر كرد نكته ديگر اينكه مطالعه براي  برنامه ريزي با مطالعات بنيادي متفاوت است. در اين گونه  مطالعات شناخت وضع موجود با شيوه هاي مناسب كه داراي  روايي لازم باشد اهميت فراوان دارد، در اين مطالعه  مي بايست به اولويت ها، مزايا و امكانات جامعه در زمينه  موضوع مورد بررسي پرداخته و آنها را برجسته كرد و در كنار آن به محدوديتها و مشكلات امر نيز توجه كرده و آنها را برشمرد. در نهايت راه حلها و كاربردهاي مناسب با توجه  به تجارب كشورهاي مختلف و جوامع مختلف را ارائه داده و حتي مثل برنامه ريزيهاي كالبدي فيزيكي محقق نقش مشاور حين اجرا را هم عهده دار شود تا تغييري را طبق برنامه و با توجه به خصلتهاي فرهنگي و اجتماعي آن جامعه پديد آورد و يا به قول جامعه شناسان ترويج پديده و يا امر نوين  مورد نظر را تسهيل كند.  نكته آخر اينكه چگونه مي توان تغييرات فرهنگي را در جامعه تسهيل كرد؟ در اين قسمت به اختصار به شيوه پيوند اشاره مي شود كه با نظريه هاي ترويج نيز سازگاري دارد.  با عنايت به مفهوم پيوند، در باغباني معمولا" ميوه و يا گل زيبايي را بر ساقه و يا ريشه گياهي بومي كه با ويژگيهاي طبيعي آن سرزمين سازگاري لازم را دارد و ريشه اي وسيع و عميق در دل زمين داشته و غذاي مورد نياز را در مواردي از دل خاك و سنگ بيرون مي كشد متصل مي كنند و سعي مي كنند با استفاده از غذايي كه در آوندها جاري  است و قبلا" ميوه و يا گل نامرغوبي را توليد مي كرد گل و يا ميوه مطلوب را پرورش دهند.(بهترين گل رز را از پيوند بر نامرغوبترين گل وحشي به دست مي آورند و يا از بوته  پسته وحشي و دهان بسته پسته بادامي و كله قوچي دهان باز را توليد مي كنند و هر باغبان ناشي، خوب مي داند كه  نمي تواند از ابتدا با كاشت گل مورد نظر يا پسته مورد انتظار، چنان محصولي را به دست آورد).  پس در مسائل اجتماعي از جمله استقرار جامعه مدني مي توان  با انجام مطالعات فرهنگي روي سازمانها و موءسسات عرفي و مناسبات بين آنها و بين افراد ريشه هاي بومي را شناخت  آنگاه شيوه پيوندرا پيدا كرد كه چگونه با استفاده از اين پايه ها، محصول مورد نظر راتوليد كنيم.  پاورقي ها:  1- عضو هيات علمي دانشگاه تهران - اين مقاله براي ارائه  در گردهمايي توسعه فرهنگي و اولويت هاي پژوهشي توسط معاونت پژوهشي وزارت فرهنگ و ارشاد اسلامي تهيه شده است.  2- ريش سفيدان و كدخدايان بيشتر اقتدار داشتند تا قدرت، همچنين تركيب و وحدتي كه بين ثروت محلي و وفاداري گروهي  ايجاد مي كردند بيشتر بيانگر وجود جامعه اي سلسله مراتبي  بود تا جامعه ساده ابتدايي و يا جامعه قشربندي شده  پيچيده. ص 26 ايران بين دو انقلاب به نقل از:  Fried The Revolution of Political Economy. M (New York 1907) 3- در سفري كه به سئول داشتم، كارمند سفارتخانه كه  زبان كره اي مي دانست، جزوه اي را نشان داد كه در آن به  سرمايه گذاران و كساني كه با ايران ارتباط داشتند اطلاعاتي راجع به ايران داده بود. به طور مثال در آن  جزوه آمده بود كه ايراني ها اهل بازار هستند و در هر موقعيتي بايد آنها را به بازار براي خريد راهنمايي كنيد.  به آنها هديه بدهيد. در جاي ديگري آورده بودند كه اگر ايراني ها چند نفر با هم بودند، فكري براي نمازخانه آنها بايد كرددر حالي كه دانشجوي جامعه شناسي ما دوركيم را بهتر از پدر و مادرش مي شناسد ولي از تحليل ساده ترين  پديده اجتماعي كشور عاجز است. 
