   آيت الله شهيد دكتر سيد محمد حسيني /بهشتي تهيه و تنظيم:  بنياد نشر و آثار و انديشه هاي شهيد آيت الله /بهشتي  ناشر انتشارات / بقعه چاپ /اول 1378 قيمت 450 تومان، 108 صفحه در تاريخ هر مرزوبوم چهره هايي وجود دارندكه نام آنها در شمار برجستگان ثبت شده است. بعضي از اين نامها در روايت  تاريخ فرهنگ و انديشه جوامع به گونه اي مطرح هستند كه به  راستي فهم و درك هويت تاريخي و فرهنگي هر جامعه بدون  آنها ممكن نيست. گرچه تاريخ سرزمين ما نشان داده است كه  در شناخت انديشمندان ومصلحان اجتماعي، در بسياري موارد راه افراط و تفريط را پيموده ايم ; در ميان اين چهره هاي  موءثر بايد از دكترعلي شريعتي نام برد كه در دهه هاي 40 و 50، حضور و نشر افكارش در احياي نهضت اسلامي نقشي بس مهم  و انكارناپذير ايفا نموده است.  كتاب حاضر با هدف ارايه تصويري منصفانه و عالمانه از آن  انديشمند فرزانه منتشر مي شود. آيت الله شهيد دكتر بهشتي،  كه خود از مشاركت كنندگان جدي و ژرف نگر نهضت احياي  انديشه اسلامي شمرده مي شد، از معدود افرادي بود كه  خواستار شناخت واقعيتها و بهره گيري از نقاط قوت آثار دكتر شريعتي بودند. وي كه در برنامه ريزيهاي حسينيه  ارشاد مورد مشورت قرار مي گرفت و خود نيز به ايراد گفتارهايي در آن كانون انديشه و فرهنگ مبادرت مي ورزيد،  همواره درباره دكتر شريعتي و آثار او مورد سئوال قرار مي گرفت و از همين روي با مطالعه دقيق آثار و مجالست و گفتگوي صميمانه اما نقادانه با دكتر شريعتي، سعي در فهم  و درك مواضع فكري وي نمود و آنگاه كه صداقت و تشنگي براي  دريافت حقايق و تلاش بي شائبه براي نشر معارف اسلامي را در او لمس و درك نمود، بي باكانه و بدون واهمه از هجمه روشنفكران دين گريز از يك سوي و متحجران كج انديش  از سوي ديگر، به روشنگري پرداخت و در اين راه چه لطمات و صدمات كه متحمل نشد، چنانچه در لابلاي سطور اين كتاب نيز از درد و رنجي كه در راه دفاع از حقيقت بر او رفته است  اشارتها مي توان يافت. اما آنچه به موازات طرح ديدگاههاي  آيت الله شهيد بهشتي درباره دكتر شريعتي، ما را در انتشار آن مشوق شد شيوه بحث ايشان در بخشهاي مختلف اين  كتاب(بويژه در بخش دوم آن)مي باشد.  نخستين بخش كتاب به گفتاري از آيت الله شهيد دكتر بهشتي  اختصاص دارد كه در تاريخ 29/3/59 در دانشكده نفت آبادان  ايراد شده است. در اين گفتار از خاستگاه اجتماعي دكتر شريعتي، اينكه وي خود را ساخته و پرداخته رنج مي دانست،  ويژگيهاي شخصيت او، تشنگي او براي دانستن و جستجوگري،  انديشه پويا و پر تحرك و خلاق او سخن رانده شده است. شاه  بيت گفتار آيت الله بهشتي را شايد بتوان در اين عبارت  يافت: دكتر چنين كسي بود، آراءاش، انديشه هايش،  برداشتهاي اسلامي اش، برداشتهاي اجتماعي اش درحال  دگرگوني و در مسير شدن بود چون انسان، موجودي است در حال  شدن، نه فقط انسان، همه موجودات عالم طبيعت واقعيتهاي  شدني هستند ولي انسان درميان همه موجودات شدنش  شگفت انگيزتر است.  بخش دوم كتاب به دو گفتار از ايشان اختصاص دارد كه در پاسخ به ايراداتي بوده است كه آيت الله مصباح در آن زمان  برآثار دكتر شريعتي و بويژه مسئله خاتميت وارد ساخته  بودند كه لازم است درباره آن توضيحاتي داده شود.  مدرسه علميه منتظريه قم كه به نام باني خير آن مرحوم  حجت الاسلام والمسلمين حقاني مشهور شده است، بدنبال  احساس نياز به تجديدنظر دربرنامه هاي معمول زمانه  درمدارس علميه و با همت آيت الله شهيد دكتربهشتي و گروهي  از همفكران و ياران ايشان از جمله آيت الله شهيد قدوسي،  آيت الله جنتي و آيت الله مصباح پا گرفت. با وجود آنكه  اساتيدي كه براي همكاري بدانجا فرا خوانده شده بودند درباره اصلاح نظام آموزشي خود از ديدگاههايي همسو برخورداربودند، طبيعي است كه در زمينه هاي ديگر، بويژه  شيوه هاي متناسب در مبارزه اجتماعي و سياسي عليه نظام  ستمشاهي و برخورد با افكارو عقايد رايج در جامعه آن روز ايران، الزاما" به يكسان نمي انديشيدند و داراي  سليقه هاي مختلف بودند. اما آنچه درباره بخش دوم كتاب بايد گفت اين است كه به زعم ما نمونه اي است قابل تامل  در شيوه برخورد با آراء مخالف: در عين صراحت و صلابت، با احترام و حفظ حرمت اشخاص در آميخته ; در عين بررسي و نقد و نظر علمي، پايبند و متوجه به موازين اخلاقي در عين  ايجاز، همراه با وسواس و دقت در انتخاب واژه ها و عبارات  و متكي به استناد دقيق به منابع و ماخذ. همانطور كه از فحواي اين گفتار برمي آيد، دو گفتار مذكور در پاسخ به  ايراداتي بوده است كه آيت الله مصباح يزدي درجلسه پاياني  درس نهايه در مدرسه منتظريه بر ديدگاه دكتر شريعتي در مورد مسئله خاتميت وارد ساخته بودند. طلاب مدرسه از آيت الله بهشتي در اين باره نظرخواهي مي كنند و ايشان  پاسخ را موكول به مطالعه دقيق ايرادات طرح شده و مراجعه  به كتابهاي دكتر شريعتي مي نمايد و از آنجا كه طي  تابستان به سفر معمول سالانه به مشهد مقدس مشرف مي شد،  از آنان مي خواهد كه در منزل استيجاري كه در آن سكونت  داشت گردهم آيند تا ديدگاه خود را مطرح سازد. جالب توجه  اينكه تاثير آن جلسه بحث و گفتگو تا زماني مديد در اذهان  جستجوگر طلاب مدرسه برجاي ماند كه شرح آن را فرصتي ديگر نياز است. نكته ديگر اينكه با وجود صراحت در نقد نظرات  آقاي مصباح، توصيه فراوان به حفظ حرمت ايشان به عنوان  مدرسي دلسوز و تلاشگر شده است تا مبادا فضاي سالم براي  گفتگو و مناظره علمي به عصبيت و هواي نفس آلوده گردد.  در بخش سوم، دو مصاحبه از آيت الله شهيد بهشتي درج شده  است كه در آن به پرسشهايي درباره دكتر شريعتي و انديشه هاي وي پاسخ داده شده است. 
