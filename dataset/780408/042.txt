   نگاهي به نقش آموزش در حفظ محيط زيست  محيط زيست مجموعه اي بسيار عظيم و پيچيده از فرآيندهاي  گوناگون است كه بر اثر تكامل تدريجي موجودات زنده و تداخل آنها با اجزاء غيرزنده سطح زمين بوجود آمده است.  در طول تاريخ فعاليت هاي بشر روال طبيعي داشته و پاسخي  نسبت به نيازهاي مستمر و زيستي او بود. تفكر انسان در برآورده كردن نيازهايش بر دو محور استوار بود; يكي  بهره برداري عقلايي و آينده نگرانه از زمين و منابع  طبيعي و ديگري بهره برداري بي رويه و افزون فشار و به  تبع آن بدست آوردن سود بيشتر در جهت منافع شخصي. مجموع  اين تفكرات و بهره برداري ها، ناپايداري هايي برروي زمين  ايجاد كرد و زمين را به شكل كنوني اش سوق داد.  عوامل متعددي از جمله: منفعت طلبي هاي شخصي، افزايش  روزافزون جمعيت، گسترش شهرنشيني، پيشرفت و توسعه صرفا"  يك بعدي و سريع، بهره برداري بدون ضابطه از منابع طبيعي،  توليد مستمر انواع آلوده كننده ها و... از عوامل موءثر در تخريب محيط زيست بوده كه چنين روندي زمين را به مكاني  غيرقابل سكونت براي ساكنان آينده آن(نسلهاي فردا)خواهد كرد.  براي رسيدن به توسعه اي پايدار يعني توسعه اي با حفظ ارزشهاي زيست محيطي، بايد به تحول فرهنگ زيستي جوامع  انديشيد تا مردم تشكيل دهنده جوامع، منش خود را با پايداري و پويايي طبيعت تطبيق دهند توسعه پايدار وقتي  تحقق مي يابد كه اطلاعات زيست محيطي همه گير شده، مشاركت  مردم در حفظ و حراست از آن دوچندان گردد. بدون حمايت  مردمي، جهش به سمت توسعه نيز مشكل آفرين خواهد بود.  بنابراين آموزش مردم در زمينه محيط زيست الزامي است چرا كه مي توان با ايجاد تغيير در مباني فكري و اعتقادي مردم،  عملكرد او را دگرگون و يا بهتر بگوئيم متحول ساخته،  دورنماي توسعه پايدار را با الگويي مناسب پيش بيني كرد.  لزوم آموزش زيست محيطي  كنفرانس بين المللي استكهلم در سال 1972 در كشور سوئد برگزار شد كه موجب تصويب" بيانيه محيط زيست انساني " گرديد كه اين بيانيه خط مشي رفتار زيست محيطي افراد و دولت ها را تعيين مي كند. بيانيه استكهلم كه با امضاء روءساي 113 كشور شركت كننده در كنفرانس جنبه قانوني يافت  انسان را جزئي از محيط زيست و مسئول حفاظت از آن مي داند براي:  " الف - بهبود كيفيت زندگي بشر ب- حفاظت، مديريت و استفاده منطقي از منابع زمين، به  طريقي كه همه افراد بشر، نه فقط نسل حاضر بلكه نسل هاي  آينده نيز در آن سهيم باشند.  ج- پيشگيري، كاهش و يا از بين بردن آلودگي و تخريب محيط زيست د- آموزش افراد در همه گروه هاي سني در زمينه حفاظت محيط زيست و تعادل بوم شناختي(اكولوژيكي) ه- - ترويج آن دسته از پژوهش هاي علمي كه در جهت مسائل  محيط زيست است.  و- سازمان دهي و تشويق موءسسات اجتماعي براي برقراري  همكاري هاي ملي و بين المللي در محو يا تقليل اثرات سوء فعاليتهاي انساني.  ز- حفظ صلح و ارتباطات متوازن بين ملتها از طريق مبادلات  عادلانه و خلع سلاح. "(1) بنابر اين براي دستيابي به موارد فوق آموزش زيست محيطي  الزامي مي نمايد.  تاملي چند در اهداف  آموزش محيط زيست  هدف از آموزش محيط زيست، آگاهي بخشيدن به معلومات  زيست محيطي هر فرد است بطوري كه شخص ارزشهاي محيط را درك  كرده در حراست از آن كوشا بوده و با تفكر و تعمق در فرآيندهاي زيستي به حمايت از آن بپردازد.  در كتاب آموزش بين المللي محيط زيست كه مركز آموزش علمي،  فني و حرفه اي يونسكو منتشر كرده است هدف از آموزش محيط زيست را چنين بيان مي كند: "بر هر فرد كاملا" واجب است  كه براي بقاء نوع بشر و ارتقاء كيفي زندگي وي از ارتباط آدمي با محيط زيست آگاه شود و آن را درك كند و ارزشها و ديدگاههايي را براي حفاظت و عدالت اجتماعي بپروراند و به  تنهايي يا گروهي در جهت حل مشكلات محيط زيست اقدام نمايد و يا از بروز آنها جلوگيري نمايد. " هدف از آموزش محيط زيست را مي توان چنين برشمرد:  1- آگاهي افراد نسبت به مسائل زيست محيطي و يادآوري  مسئوليتهاي سنگين آن در حفظ و حراست از آن.  2- دريافت ارزشهاي محيط زيست براي حيات بشر.  3- ايجاد انگيزه لازم براي مشاركت فعال تمامي اقشار و حفاظت و بهبود منابع طبيعي.  4- كوشش در يادگيري مهارتهاي لازم جهت تشخيص، كارشناسي و برطرف كردن و مشكلات زيست محيطي موجود.  براي نيل به اهداف آموزشي، اقشار مختلف مردم از طبقات  اجتماعي گوناگون، صاحبان مشاغل، متخصصين و بالاخص  متخصصين محيط زيست بايد دانش ها، مهارت ها، ديدگاهها و نظرات خود را كه براي آموزش محيط زيست موءثر بوده و منجر به حفظ طبيعت و يا بهبود در تخريبهاي ايجاد شده(توسط گروههاي منفعت طلب و ناآگاه)مي شود، رايگان در اختيار افكار عمومي قرارداده تا همه افراد بتوانند در مورد مسائل و مشكلات زيست محيطي اطلاعات كافي داشته و نسبت به  حفظ و يا جلوگيري از گسترش تخريبهاي آن اقدام نمايند.  اصول آموزشي  آموزش زيست محيطي برپايه اصولي استوار است كه تاكيد بر آن راه گسترش و بسط آگاهيهاي زيست محيطي را افزايش  مي دهد. اين اصول عبارتند از:  1- در آموزش، محيط زيست به مثابه مجموعه اي واحد در نظر گرفته مي شود و براساس آن كليه مرزهاي سياسي، فرهنگي،  اجتماعي، طبقاتي و.. ناديده گرفته مي شود چرا كه محيط زيست فراتر از مسايل حاشيه اي و فاقد مرزي مشخص است.  2- آموزش بايد بصورتي باشد كه همه اقشار جوامع را در هر سني، براي مدتي به اندازه طول عمر انسان پوشش دهد.  3- آموزش بايد مشوق افراد در بهره برداري اصولي از طبيعت،  كاهش ميزان تخريب و آلودگي وارده، بالا بردن سطح كيفي  زندگي از جمله رعايت بهداشت، كاهش بيماري و مرگ و مير و...  باشد.  4- آموزش بايد در بكار بردن اخلاق زيست محيطي كوشا باشد بدين معني كه نسلهاي آينده نيز وارث امكانات محدود طبيعي  بوده و بايد از آن بهره مند گردند.  5- "آموزش محيط زيست بايد با در نظر گرفتن مناسبترين  موقعيت ها و موضوعات زيست محيطي محلي و جاري شروع شود و به طرف موضوعات و موقعيت هايي با گستردگي ملي و منطقه اي  و جهاني پيش رود، روش ها بايد فرآيندهاي دائمي و تمام  نشدني بوده و رشته ها و اصول و ارزش ها، كاربردي عمومي  داشته باشند. "(2) قدمهاي موءثر در احياي فرآيند آموزشي  براي رسيدن به اهداف مطلوب در آموزش زيست محيطي فرآيندي  مورد نياز است كه بتواند توسط موءسسات آموزشي و سازمانهاي  غيردولتي(NGO)با حمايت دولتها، زمينه لازم را براي  بالابردن سطح آگاهيهاي مردم ايجاد كند و نيز بايد تدابيري انديشيده شود كه آموزش از سطح مقدماتي و الزاما"  از سنين كودكي آغاز شده با برنامه ريزي مناسب به سطح  عالي رسيده، بزرگسالان را نيز تحت پوشش قرار دهد.  رسانه هاي جمعي از جمله راديو، تلويزيون، روزنامه ها،  مجلات و.. در اين مورد وظيفه اي خطير دارند چرا كه  آموزش از اين طريق سريعتر و آسان تر منتقل شده، دسترسي  عموم مردم به آنها راحت تر خواهد بود.  دولت نيز بايد از طريق وزارتخانه هاي آموزش و پرورش و فرهنگ و آموزش عالي به تدوين درس محيط زيست اقدام كند تا از اين طريق آموزشهاي لازم زيست محيطي در موءسسات آموزشي،  مدارس و دانشگاهها ارائه گردد. اين آموزشها علاوه بر جنبه تئوري بايد بصورت عملي و كارهاي ميداني همگام شود تا دانش آموزان و دانشجويان بصورت عملي و ملموس همراه با تئوري هاي علمي با محيططبيعي ارتباط برقرار كنند.  به اين نكته بايد اشاره كرد كه زماني مردم از انگيزه  كافي در حفظ و حراست از محيط زيست و دستيابي به زندگي  پايدار برخوردار خواهند شد كه دستيابي آنها به اطلاعات  مطلوب و بهينه شده زيست محيطي آسان باشد. در اين مورد تبليغات مي تواند به عنوان بزرگترين وسيله آموزشي مطرح  گردد و همچنين هشدارهاي زيست محيطي با به صدا در آوردن  زنگ خطر مي تواند در پيشبرد اهداف آموزش مثمر ثمر واقع  شود.  آموزش بايد با توجه به ويژگي هاي فرهنگي و زيست محيطي هر جامعه در محدوده وسيعي گسترش يافته و محتواي علمي و كاربردي داشته باشد تا تغيير در رفتار و منش انساني و درك تحولات زيستي و به تبع آن زندگي توام با آسايش و آرامش را به ارمغان آورد.  با توجه به موارد ذكر شده، عناوين آموزشي بايد در برگيرنده آگاهي ها و نظرات جامع و كاربردي بوده با بيان  علمي به ارزشهاي زيست محيطي نگريسته شود تا باعث ايجاد انگيزه لازم در مردم براي حفظ و نگهداري از محيط زيست،  بهره برداري مسئولان از طبيعت، كاهش آلودگيهاي ناشي از صنايع انسان ساخت و در مجموع توسعه اصول زيست محيطي براي  دستيابي به حياتي سالم گردد.  مهندس عمران حيدري  منابع:  1- برومند، فيروزه، ترجمه، آموزش بين المللي محيط زيست -  انتشارات يونسكو- چاپ اول 1370 2- وهابزاده، عبدالحسين، ترجمه، مراقبت اززمين، انتشارات  جهاد دانشگاهي مشهد- 1377(چاپ اول) 
