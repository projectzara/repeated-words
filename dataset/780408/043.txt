   گروه شهري: با ايجاد بستري مناسب براي تفريحات سالم،  افزون بر شادابي و حفظ فرهنگ سالم، مي توان از ورود فرهنگ ناسالم و بروز ناهنجاري هاي اجتماعي جلوگيري كرد.  مهندس مرتضي الويري - شهردار تهران، ديروز به هنگام  بازديد از بزرگترين بوستان شهر تهران و ايران، ضمن اعلام  اين مطلب ايجاد بوستانهاي محلي و منطقه اي ومكانهاي  تفريحي- فراغتي را از جمله عناصري خواند كه از آنها مي توان براي پر كردن اوقات فراغت ومبارزه با آلاينده هاي محيط زيست به عنوان دو هدف اساسي در توسعه  بوستان ها و فضاي سبز شهر تهران استفاده كرد.  وي گفت: ايجاد واستقرار مكان هاي فراغتي و تفريحي بخشي  از سياست هاي راهبردي شهرداري تهران در راستاي اجراي  عدالت اجتماعي است. به عنوان نمونه ساخت بوستان بزرگ  شهري در جنوب شرقي تهران كه در نوع خود كم نظير است،  علاوه بر فراهم كردن زمينه بهره مندي شهروندان از اين  مكان هاي تفريحي - ورزشي، موجب جلب و جذب سرمايه ها و چرخش هاي اقتصادي و نيز حركت به سوي تحقق عدالت اجتماعي  مي شود.  شهردار تهران بر ضرورت توسعه و افزايش سرانه فضاي سبز تاكيد كرد و گفت: سرانه فضاي سبز از سال 68 كه آقاي  غلامحسين كرباسچي، مسئوليت شهرداري تهران را به عهده  گرفت تا سال 76 از 2 متر مربع به 17 متر مربع افزايش  يافته است كه اين ميزان براساس شاخص ها واستانداردهاي  جهاني بايد به 30 متر مربع برسد.  وي افزود: هر چند در نقاط داخلي و مركزي شهر تهران،  زمين هاي آزاد براي ايجاد بوستان وجود ندارد، اما با توجه به نقش و تاثير اجتماعي، فرهنگي و حتي اقتصادي  بوستانهاي محلي، تصميم داريم اين گونه بوستانها را افزايش دهيم.  مهندس الويري كه با مهندس حقاني معاون امور اجتماعي  شهرداري تهران و مهندس مختاري مديرعامل سازمان پاركها از بوستان آزادگان بازديد مي كرد، بر استفاده بهينه از امكانات بوستان آبي آزادگان تاكيد كرد و افزود: بايد به  گونه اي برنامه ريزي و بستر سازي شودكه زمينه استفاده از اين امكانات به جاي 3 ماه در سال، در طول سال فراهم شود و امكان استفاده براي بانوان نيز به وجود آيد.  وي بخش خصوصي را براي سرمايه گذاري جهت ايجاد تسهيلات  جنبي در بوستان آزادگان فرا خواند.  معاون خدمات شهري شهرداري تهران نيز در اين بازديد ضمن  ارائه گزارشي از عملكرد و برنامه هاي آينده اين معاونت  به شهردار تهران، گفت: با تبديل مناطق دفن زباله و باتلاق  و محل تجمع حشرات موذي در جنوب تهران به فضاي سبز، گامهاي  مهمي در توسعه عدالت اجتماعي برداشته شده است.  مهندس محمد حقاني با اشاره به زيرساخت بودن محيط زيست در توسعه اقتصادي، اجتماعي و فرهنگي در جوامع بشري عصر حاضر افزود: مبحث حفظ محيط زيست شهري به عنوان محوري ترين بحث  در ارائه خدمات مطلوب و بهينه در شهر تهران مطرح است.  وي اظهار اميدواري كرد با توجه ويژه مهندس الويري شهردار تهران به محيط زيست، در آينده نزديك شاهد ارتقاء و اعتلاي هر چه بيشترمحيط زيست شهر تهران به ويژه در مناطق جنوبي اين شهر باشيم.  به گزارش خبرنگار ما، مديرعامل سازمان پاركها و فضاي سبز شهرداري تهران در حاشيه اين بازديد به خبرنگاران گفت:  بوستان آزادگان در زميني به وسعت 240 هكتار درجنوب شرقي  تهران در حال ساخت است و پيش بيني مي شود در صورت تامين  اعتبارات كه حدود 30 ميليارد ريال است در 18 ماه آينده  به طور كامل مورد بهره برداري قرار گيرد. تاكنون حدود 35 درصد از عمليات اجرايي اين بوستان انجام شده است.  به گفته وي در بوستان آزادگان، باغ پرندگان، نمايشگاه  دائمي گل و گياه، درياچه و زمين هاي ورزش تنيس، فوتبال،  واليبال، بسكتبال و شهربازي و همچنين كتابخانه عمومي  ايجاد خواهد شد. 
