 گروه شهري: شهردار منطقه 17 تهران اعلام كرد در صورت  تامين اعتبار از سوي شهرداري مركز، عمليات آزادسازي و تملك اراضي مربوط به فازهاي 3 و 4 طرح بزرگ نواب به  پايان مي رسد.  مهندس ستار سيفي در حاشيه بازديد مهندس الويري - شهردار تهران از طرح نواب به خبرنگار ما گفت: در راستاي  آزادسازي آن بخش از اراضي مربوط به طرح نواب كه در محدوده شهرداري منطقه 17 است، تاكنون 150 ميليارد و 268 ميليون و 846 هزار ريال پرداخت شده و 113 هزار و 404 متر مربع زمين شامل 1260 واحد مسكوني، 352 واحد تجاري، 130 كارگاه و 9 باب مسجد به تملك شهرداري درآمده است. وي گفت:  در صورت دريافت اعتبار كافي نسبت به آزادسازي زمين هاي  باقي مانده كه شامل 4 باب مسجد، 2 باب حسينيه، 10 واحد مسكوني و 2 واحد تجاري است اقدام خواهد شد. مهندس سيفي  گفت: پيش بيني كارشناسان اين است كه با اجراي طرح نواب،  علاوه بر ارتقاء سطح فرهنگ شهرنشيني، به ميزان زيادي از سنگيني بار ترافيك در اين منطقه از شهر كاسته خواهد شد.  وي خاطرنشان كرد: در پي اجراي طرح هندسي معابر اصلي و پر ترافيك خيابان هاي محدوده منطقه 17، علاوه بر افزايش  ضريب ايمني آمدوشدها، سرعت و شتاب خودروها به ميزان  چشمگيري افزايش يافته است كه اين امر منجر به كاهش زمان  توقف خودروها پشت ترافيك و كاهش ميزان آلاينده ها شده  است.  وي درباره تاثير اجتماعي و فرهنگي مجتمع ورزشي بهاران كه  به تازگي توسط شهردار تهران افتتاح شده است، گفت: مراجعه  بيش از 6 هزار نفر براي استفاده از امكانات مجتمع بهاران،  نشانگر نياز شديد شهروندان به بهره مندي از امكانات  ورزشي است و پيش بيني مي شود در صورت استفاده بهينه از امكانات اين مجتمع، از ميزان ناهنجاريهاي اجتماعي در اين  منطقه از شهر كاسته شود و از سوي ديگر در مسائل بهداشت  محيط و فردي و حتي رفاه عمومي نيز بي تاثير نخواهد بود.  وي با اظهار اين مطلب كه به رغم ايجاد امكانات ورزشي و فراغتي، هنوز اختلاف نسبت امكانات فراغتي و تفريحي به  نسبت شمار شهروندان ساكن در حوزه منطقه 17 شهرداري، زياد است، افزود: در راستاي سياست هاي اعلام شده از سوي  شهردار تهران مبني بر جذب و جلب سرمايه ها، شهرداري  منطقه 17 آماده ارائه تسهيلات لازم به سرمايه گذاران بخش  غير دولتي شامل بخش خصوصي و تعاوني ها جهت احداث بناهاي  تفريحي، ورزشي و فرهنگي است. 
