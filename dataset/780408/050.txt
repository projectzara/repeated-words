 گروه شهرستانها: استاندار لرستان در همايش فرمانداران و بخشداران استان با اشاره به بحث استاني شدن انتخابات  مجلس شوراي اسلامي گفت: استاني شدن انتخابات موجب ارتقاء سطح مجلس مي شود و با اجراي اين طرح نخبه گرايي بيش از گذشته ترويج پيدا مي كند.  به گزارش خبرنگار همشهري در خرم آباد رسولي افزود: كساني  كه مي خواهند وارد مجلس شوند بايد از حداقل خصوصيات  ويژه اي برخوردار باشند تا بتوانند در اداره امور استان  و شهرستانها موفق باشند.  وي با اشاره به اين كه عرصه انتخابات در اين طرح، عرصه  نخبگان جامعه خواهد بود واستاني شدن انتخابات، استقلال  بيشتري را براي نمايندگان فراهم خواهد آورد افزود: كمك  به تخصصي شدن كار نمايندگان، كاهش نفاق سياسي در سطح  كشور، امكان كادرسازي سياسي براي كشور، فراهم آوردن  زمينه براي حضور بيشتر مديران اجرايي، نقش بيشتر گروهها،  احزاب، انجمن ها و مجامع تخصصي در فضاي سياسي كشور در برگزاري انتخابات، كاهش هزينه هاي تبليغاتي و بالابردن  ضريب ايمني، كاهش تخلفات انتخاباتي، امكان تامين امنيت  ملي و تحقق وفاق سياسي، اجتماعي، همبستگي بيشتر گروهها،  احزاب و اقشار مختلف جامعه از دست آوردهاي استاني شدن  انتخابات خواهد بود.  وي با تاكيد بر حفظ آرامش، وحدت و انسجام اجتماعي در استان گفت: دولت به نمايندگي از مظهر قدرت نظام جمهوري  اسلامي، بيش از سايرين به آرامش، وحدت، امنيت، برادري و انسجام اجتماعي نياز دارد و فرمانداران و بخشداران نبايد در دوران مسئوليتشان اجازه ندهند هواي نفس بر فكر و ذهن  و رفتار آنها غلبه كند و از رسيدگي به مسائل و مشكلات  مردم باز بمانند. 
