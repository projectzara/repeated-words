 استاندار استان مركزي برگزاري مراسم ختم براي يكي از مسببين قتل هاي زنجيره اي را نوعي خارجي گري و رشد افكار خوارجي دانست. به گزارش خبرنگار همشهري، مجيد حاجي عبدالوهاب استاندار استان مركزي با اشاره به وجود گروههايي مانند فرقان ومنافقين در ابتداي انقلاب كه دست  به شكنجه و كشتارهاي فجيع زدند گفت: جريان اخير نيز جرياني است كه در اثر ايجاد باورها و تعصبات خشك در نحوه  نگرش به اسلام شكل گرفته است و هميشه استكبار و قدرتهاي  سلطه گر از اين زمينه ها براي مقاصد شوم خود استفاده  مي كنند. حاجي عبدالوهاب خواستار بررسي عميق ايجاد انحرافات فكري در جامعه توسط اصحاب انديشه هاي ديني و فرهنگي و جامعه شناسي شد و گفت: همانگونه كه حضرت علي(ع) قبل از جنگ با خوارج تلاش كرد تا با بحث ساده انديشان را از آنها جدا كند ما هم بايد در رسانه هاي گروهي خود بدون  تعصب جناحي مطرح كنيم تا شاهد رشد قارچ گونه اينگونه  انديشه ها و جريانها در جامعه نباشيم.  استاندار استان مركزي حمله يك جوان به امام جمعه دليجان  را بي ارتباط با انحرافات فكري در جامعه ندانست و گفت:  اگر سابقه منافقين را بررسي كنيم مي بينيم آنها اشخاصي  نبودند كه بگوئيم مسلمان و يا دلسوز اسلام نبودند ولي در معرض جريانهاي فكري غالب مبارزاتي آن زمان يعني ماركسيسم  قرار گرفته و دچار خودباختگي شدند و انحرافات فكري زمينه  نفوذ در آنها را فراهم كرد. حاجي عبدالوهاب گفت: اگر ما بخواهيم بگوئيم صرفا" صهيونيزم يا امپرياليسم در ارگانهاي امنيتي و اطلاعاتي ما نفوذ پيدا كردند و بعد از نفوذ نيز تعداد قابل توجهي در مجلس ختم اين فرد شركت  كردند بايد بگوئيم كه بخش قابل توجهي از سازمانهاي  امنيتي و اطلاعاتي ما داراي نيروهاي نفوذي هستند! حاجي  عبدالوهاب برخورد صادقانه با مردم و برخورد علي(ع)وار براي حذف عناصر منحرف و فريب خورده را موجب واكسينه شدن  دانست و گفت: روشنگري در مورد انحرافات فكري كمك مي كند كه ما به نوع ديگري از امنيت برسيم و ديگر نيازي به  بگيرو ببند امنيتي نخواهيم داشت. 
