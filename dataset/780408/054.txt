 گروه سياسي: اعضاي شوراي مركزي دفتر تحكيم وحدت  دانشجويان با حجت الاسلام والمسلمين سيد محمد خاتمي  رئيس جمهوري ديدار و گفت وگو كردند. رئيس شوراي عالي  انقلاب فرهنگي در اين ديدار محيط دانشجويي را محيط بحث و انتقاد دانست و گفت: دانشجو و دانشگاه سرچشمه اي است كه  با نخبگان جامعه سروكار دارد و بايد نقش پيشرو داشته  باشد تا از مسير فعاليت دانشجويان عزيز ديدگاههاي منطقي  و همه جانبه در دانشگاه و در سطح جامعه مطرح و جاري شود و البته دانشجو و دانشگاه سياسي است و بايد سياسي بماند ولي در موقعيت حساسي كه ما داريم بايستي دقت نمود تا دانشگاههاي ما در غياب احزاب، كاركرد حزبي پيدا نكنند.  رئيس جمهور تصريح كرد: البته دانشجو مي تواند در فعاليتهاي حزبي و سياسي موجود حضور و فعاليت داشته باشد ولي جنبش اسلامي دانشجويي در دانشگاهها بايد وراي حزبها باشد تا بتواند رسالت خود را انجام دهد.  رئيس شوراي عالي انقلاب فرهنگي حضور دين و آزادي در كنار هم را موجب پيشرفت جامعه دانست و گفت: البته معتقديم  اسلام آنگونه كه در انقلاب اسلامي منشا اثر بوده و در قانون اساسي هم متجلي است نه تنها با آزادي مشروع  انسانها مخالف نيست بلكه موءيد آن است و دين و آزادي با همديگر و سازگار با هم مي توانند جامعه ما را به پيش  ببرند.  رئيس جمهور با تاكيد بر ضرورت حفظ مرزهاي هويت جامعه گفت:  جريان افراط و تفريط به زيان انقلاب و روند توسعه  متوازن تمام خواهد شد چه آنهايي كه بابرخوردهاي فيزيكي  وخشونت دانشگاهها را به عنوان محيطي براي بحث و نقد صحيح  تحمل نمي كنند يعني دانشگاه را دانشگاه نمي خواهند و چه  آنها كه حرفهاي بي ربط و تحريك كننده و نامناسب مي زنند.  رئيس جمهور افزود: اين دو جريان اگر چه يكي به نام دين و يكي به نام آزادي عمل مي كند ولي در يك نقطه بهم مي رسند و در مقابل حركت اصيل جامعه قرار مي گيرند.  رئيس جمهور افزود: بايد با نهايت دقت از جريان افراط و تفريط پرهيز كرد و بايد با احترام به اصول پذيرفته شده  جامعه و درك واقعيتها و تشخيص اولويتها راه پيشرفت را در همه عرصه ها با قاطعيت طي كرد. رئيس جمهور با تشريح شرايط اقتصادي، نجابت و بردباري مردم را سرمايه بسيار بزرگي  براي كشور دانست و با اشاره به تلاشها و ابتكارهايي كه  دولت در جهت حل مشكلات اقتصادي داشته است صرفه جويي در دستگاههاي دولتي را نوعي همراهي و همكاري با مردم دانست.  در اين ديدار دانشجويان عضو شوراي مركزي دفتر تحكيم وحدت  با اشاره به پيشرفت برنامه هاي دولت در موفقيت سياست  تنش زدايي در سياست خارجي و پيشرفت امور در عرصه مطبوعات  و تعميق فضاي گفتگو، نقد و نظرهاي خود را به طور شفاف  براي رئيس جمهور بازگو كردند و بر لزوم بررسي نقاط ضعف و قوت برنامه هاي دولت تاكيد نموده و انتظارات خود را در جهت عملي تركردن برنامه هاي اصلاحي دولت و نيز اتخاذ تصميمهاي مناسب مطرح نمودند. 
