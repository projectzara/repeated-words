 * اين لايحه غيررسمي كه در جزوه دبيرخانه كميسيون حقوق  بشر اسلامي، چاپ شده است بسيار سختگيرانه تنظيم شده و دامنه شمول آن، بيشتر افعال كنوني فعالان سياسي كشور را از مصاديق جرم سياسي مي داند گروه سياسي: رئيس جمهوري روز يكشنبه در مراسم گشايش  گردهمايي سراسري مسئولان قضايي كشور، بر ضرورت تعريف جرم  سياسي و رسيدگي به جرايم سياسي با حضور هيات منصفه تاكيد كرد، دبيرخانه كميسيون حقوق بشر اسلامي به عنوان نخستين  اقدام در اين زمينه، ديروز جزوه اي درباره تعريف جرم  سياسي و مصاديق آن به دفتر روزنامه همشهري فرستاد كه در آن متني به نام "پيش نويس تدوين شده در جلسات معاونت  پارلماني وزارت دادگستري "گنجانده شده است.  اين متن كه ظاهرا" در وزارت دادگستري تهيه شده،  علي القاعده مي تواند پيش نويس لايحه اي باشد كه روزي  دولت به مجلس خواهد فرستاد با توجه به پاره اي كاستي ها و شرايط محيرالعقول كه در اين "پيش نويس "غيررسمي به چشم  مي خورد، نقد صاحبنظران درباره آن، ضروري به نظر مي رسد.  اين پيش نويس، چنان سختگيرانه تنظيم شده و دامنه شمول آن  چنان گسترده است كه بيشتر افعال كنوني فعالان سياسي كشور را از مصاديق جرم سياسي مي داند.  متن اين پيش نويس كه در جزوه دبيرخانه كميسيون حقوق بشر اسلامي به نام ضميمه شماره يك، منتشر شده است، به شرح  زير است:  تعريف:  جرم سياسي عبارتست از افعال گروههاي سياسي قانوني كه  بدون اعمال خشونت به منظور مقابله با سياستهاي داخلي و خارجي دولت انجام مي گيرد و مصاديق آن به شرح زير است:  1- ارتكاب افعالي كه به نقض استقلال كشور منجر شود.  2- هر نوع ارتباط، مصاحبه، مبادله اطلاعات، تباني و مواضعه با سفارتخانه ها، نمايندگيها، ارگانهاي دولتي و احزاب و رسانه هاي كشورهاي خارجي در هر سطح و به هر صورت  كه به آزادي، استقلال، وحدت ملي و مصالح جمهوري اسلامي  ايران مضر باشد مشروط بر اينكه از مصاديق جاسوسي نباشد.  3- دريافت هر گونه كمك مالي و تداركاتي از بيگانگان.  4- تلاش براي ايجاد و تشديد اختلاف ميان صفوف ملت با استفاده از زمينه هاي متنوع فرهنگي و مذهبي و نژادهاي  موجود در جامعه ايران.  5- تبليغات ضداسلامي و پخش كتب و نشريات مضله.  6- شركت در مجامع، جلسات و كنفرانسهاي سياسي خارج از كشور بدون اخذ مجوز از مراجع ذيصلاح.  7- نشر اكاذيب و شايعه پراكني.  8- انتشار اعلاميه، بيانيه خبرنامه كه مفاد آن موجب تضعيف نظام باشد.  9- افشاء و انتشار اطلاعات، اسناد و تصميمات طبقه بندي  شده مربوط به سياستهاي داخلي و خارجي كشور در صورتي كه  از مصاديق جاسوسي نباشد.  10- تحريص و تشويق افراد و گروهها به ارتكاب اعمالي عليه  حيثيت و منافع نظام جمهوري اسلامي ايران در داخل يا خارج  از كشور.  11- هتك حيثيت مقامات سياسي خارجي در قلمرو ايران به قصد صدمه به نظام جمهوري اسلامي ايران با رعايت شرط معامله  متقابل.  مجازات:  در صورتي كه گروه سياسي مرتكب يكي از اعمال مذكور در بندهاي فوق الذكر گردد چنانچه براي فعل ارتكابي در قوانين ديگر مجازات در نظر گرفته شده باشد هر يك از اعضاي هيات مديره گروه كه در تصميم گيري شركت داشته اند علاوه بر جبران خسارات وارده به همان مجازات و در غير اين صورت به حبس تعزيري از 6 ماه تا 3 سال محكوم خواهند شد.  تبصره:  رسيدگي به جرم سياسي هيات مديره مانع اعمال مجازات در محاكم عمومي بدون حضور هيات منصفه نسبت به اعضائي كه  مستقلا" مرتكب اعمال مذكور شوند نخواهد بود. 
