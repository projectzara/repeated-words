 گروه سياسي: به دنبال دستگيري تعدادي از شهروندان ايران  به اتهام جاسوسي و به راه افتادن موج شديد تبليغاتي  پيرامون آن، خرازي وزير امور خارجه پيامي به وزيران  خارجه كشورهاي مختلف، دبيركل سازمان ملل متحد، دبيركل  سازمان كنفرانس اسلامي، رئيس پارلمان اروپا و كميسر عالي  حقوق بشرارسال كرد.  به گزارش ايرنا، خرازي در اين پيام ضمن اشاره به سياست  دولت جمهوري اسلامي ايران مبني بر تقويت جامعه مدني،  حاكميت قانون واحترام به حقوق و آزادي هاي همه شهروندان  ايراني بر اساس تعاليم عاليه اسلام، جنجال هاي تبليغاتي  صهيونيست ها را با هدف تحت الشعاع قرار دادن روند قضائي  متهمين و تلاش در جهت تاثيرگذاري بر روند رسيدگي طبيعي و مبتني بر قانون، و دخالت آشكار در امور داخلي ايران ذكر كرد.  وزير امور خارجه در پيام خود اضافه كرده است: اتهامات  مطرح شده عليه اين افراد ارتباطي با مذهب و يا گرايش  سياسي آنها نداشته بلكه اين عده به اتهام جمع آوري  غيرقانوني اطلاعات محرمانه از جمله اطلاعات نظامي وارائه  آن به بيگانگان دستگير شده اند و افراد دستگير شده شامل  مسلمانان و يهوديان مي باشند.  در اين پيام همچنين آمده است: يهوديان در جمهوري اسلامي  ايران همچون ساير اقليتها از حقوق كامل سياسي و مدني و نيز آزادي هاي اعطاء شده به شهروندان ايراني برخوردارند.  به علاوه جامعه يهوديان ايران در حيات سياسي، اقتصادي،  اجتماعي و فرهنگي كشوراز حضور و مشاركت فعالي برخوردار مي باشند.  در بخشي از پيام وزيرامورخارجه ايران آمده است: در حال  حاضر افراد ياد شده تنهامتهم اند و هيچگونه حكمي عليه  آنان صادر نشده است، درخواست آزادي مظنونين نيز قبل از كامل شدن روند رسيدگي قضايي به هيچ وجه قابل توجيه و پذيرفتني نبوده وتوهين به حق حاكميت دولت جمهوري اسلامي  ايران در برخورد موءثر و قانوني باتهديدات عليه امنيت  كشور و ملت تلقي مي شود.  خرازي در پايان اين پيام يادآور شده است كه دولت جمهوري  اسلامي ايران در راستاي تعهدات برخاسته از قانون اساسي،  متعهد به حفظ حقوق كليه شهروندان خود بدون هرگونه تمايزي  مي باشد. جمهوري اسلامي ايران تضمين مي نمايد كه متهمين  مذكور از يك محاكمه منصفانه با كليه ضمانت هاي مربوط به  روند صحيح قانوني برخوردار گردند. 
