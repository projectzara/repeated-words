 ملاحظاتي در باب تغيير قانون انتخابات(1) ظرف روزهاي آينده قانون انتخابات بار ديگر مورد تجديدنظر قرار خواهد گرفت. قانون انتخابات در زمره بي ثبات ترين  قوانين مصوب مجلس شوراي اسلامي قرار دارد به گونه اي كه  تقريبا" در آستانه انتخابات هر دوره قانونگذاري مجلس،  اين قانون مورد تجديدنظر قرار گرفته است. چنانكه آخرين  تغييرات در قانون انتخابات در سال 1374، پيش از انتخابات  دوره پنجم مجلس صورت گرفت از اينرو در آستانه برگزاري  انتخابات دوره ششم مجلس شوراي اسلامي، تعجبي ندارد كه  بار ديگر موضوع تغيير در قانون انتخابات بحث روز شده است.  اما نكته اي كه در اين باب مطرح است آنكه در زمينه نحوه  اصلاح قانون انتخابات براي اولين بار يك طرح از سوي  كميسيون شوراها و امور داخلي مجلس و يك لايحه از طرف  هيات وزيران مطرح شده است كه مبناي قانونگذاري جديد خواهد بود. با اين تفاوت كه لايحه پيشنهادي دولت در شهريور ماه و طرح كميسيون شوراها در آبان ماه 1377 براي  طرح مرحله علني مجلس ارائه شده است.  پيش از واردشدن بر موضوع بررسي و نقد آنچه قرار است  موضوع قانون انتخابات باشد تصريح نكات ذيل لازم مي نمايد.  اولا" تغييرات مكرر قانون از هر نوع كه باشد، چندان قابل  دفاع نيست، چه اينكه بخصوص در حوزه حقوق عمومي شائبه  سياسي كاري و طراحي هاي مقطعي، بخشي نگر و معطوف به  جريانات خاص را دامن مي زند، مضافا" اينكه اين تغييرات  اگر در آستانه بروز و ظهور وقايع اجتماعي باشد دفاع از بي شائبه بودن ماجرا مشكل تر است.  ثانيا" فارغ از مسائل سياسي از جنبه رويه قانونگذاري و تصويب قوانين نيز، تغييرات مكرر قوانين مبين اين نكته  مهم است كه نزد نمايندگان محترم مجلس شوراي اسلامي تفكيك  ميان قانون و حقوق معنا ندارد. چنانكه بارها در صحن علني  مجلس موافقان و يا مخالفان يك طرح و يا لايحه براي  قانع كردن ساير همقطاران خود بر اين نكته تصريح دارند كه  " همه چيز دست خودمان است، اگر قانون مصوب امروز جواب نداد، آنرا تغيير مي دهيم ".  نكته مهم آنست كه دقيقا" همه چيز دست خودمان نيست. فرق  يك نوشته چاپي با قانون در آنست كه قانون مصوب با هر عنوان و گستره اي وقتي اعتبار قانوني دارد كه منطبق بر حقوق باشد. طبيعي است وقتي از حقوق صحبت مي كنيم حقوق  منبعث و برگرفته از قانون اساسي است كه به عنوان ميثاق  ميان حكومت و ملت مطرح است. به عبارت ديگر قانون  غيرقانوني، امر بعيدي نيست و روشن است كه آن قانون،  غيرقانوني تلقي مي شود كه مغاير قانون اساسي و مغاير بديهيات حقوقي و شرعي باشد.(شوراي نگهبان و ديوان عدالت  اداري دقيقا" رسيدگي به قانوني بودن و يا نبودن مصوبات  مجلس و ودستگاههاي اجرايي را بر عهده دارند)از اينرو بي شك راز ماندگاري قوانين انطباق هر چه بيشتر آنان با حقوق است. اين انطباق است كه احترام مي آورد و تخطي از اين گونه قوانين است كه مايه شرمساري و واكنش افكار عمومي است. روشن است تا وقتي اين انطباق محقق نشود تغييرات در قانون اجتناب ناپذير خواهد بود.  ثالثا": نه تنها اصل قانون بايد منطبق بر حقوق به معناي  پيش گفته باشد، بلكه تغيير و اجراي آن نيز بايد از اين  انطباق پيروي كند. چه بخصوص تفسير قانون اساسا" بيشتر به  حقوق تكيه دارد به گونه اي كه حتي قانون مبهم و نارسا با تكنيك تفسير گره گشا و قابل اجرا مي شود رابعا" بر همين  مبنا طرح و لايحه پيشنهادي تغيير قانون انتخابات فارغ از مسائل سياسي في مابين دولت و مجلس و صرفا" برپايه تحليل  حقوق مسئله را مورد مداقه قرار مي دهد.  گروه سياسي 
