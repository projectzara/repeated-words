   گروه ورزشي: واليبال ايران اين روزها چشم به حضور در دو رويداد مهم دوخته است كه كسب نتيجه مطلوب در هر يك از اين دو ميدان با ارزش مي تواند سكوي پرتاب واليبال به  مرحله بالاتري باشد.  واليبال ايران كه در يك دهه اخير با تلاشي چشمگير و با ساختار تشكيلاتي مناسب توانسته است جايگاه مقبولي در سطح  قاره پهناور آسيا براي خود مهيا سازد، در آستانه آزمون  مهمي قرار گرفته كه نگرش درست توام با آرامش مي تواند شرايط بهتري را براي اين ورزش محبوب فراهم ساخته و واليبال ايران را يك گام ديگر به سمت و سوي پيشرفت بيشتر سوق دهد.  واليبال ايران همچنين در سال هاي اخير به دليل عنايت به  شيوه هاي نوين و حضور مستمر در پيكارهاي بين المللي از طراوت نيكويي برخوردار شده و چنانچه در زمينه هاي مختلف  تمريني چه به لحاظ جسمي و چه رواني هماهنگي لازم به دست  آيد، در آينده اي نه چندان دور از موقعيت كنوني خارج و در جايگاه بهتري كه لياقت آن را هم دارد قرار مي گيرد.  حضور سوم تيم جوانان ايران در مسابقات قهرماني جهان در تايلند اين بار متفاوت با دوره هاي پيش خواهد بود و حداقل انتظار آن است كه جوانان ايران بتوانند از كيان  واليبال آسيا به خوبي دفاع كنند.  اگر تا ديروز اين وظيفه بر دوش تيم هايي چون ژاپن، چين و كره جنوبي سنگيني مي كرد، حال همه نگاهها معطوف به تيم  ايران خواهد بود كه در مقابل نمايندگان برتر قاره هاي  آمريكاي جنوبي و اروپا بدرخشد و موقعيت تازه واليبال  ايران و آسيا را در جمع برترين هاي جهان به تصوير بكشد.  از سوي ديگر حضور تيم ملي بزرگسالان ايران در رقابت هاي  قهرماني مردان آسيا در تهران نيز در جاي خود حساس و از هر نظر حائز اهميت فراوان است.  بعد از قهرماني جوانان ايران در نهمين دوره مسابقات  جوانان آسيا در تهران و تاثيرگذاري مطلوب اين نتيجه در اذهان عمومي و استقبالي كه مردم از واليبال به عمل  آوردند، بدون شك انتظار طبيعي دوستداران ورزش اين خواهد بود كه تيم ملي بزرگسالان كشورمان نيز بتواند غرورآفرين  و موفق در مقابل قدرتهاي برتر اين ورزش در آسيا ظاهر شود و نتيجه اي بهتر از هميشه خود بگيرد.  نامزدهاي پوشيدن پيراهن تيم هاي ملي بزرگسالان و جوانان  كشورمان كه از ميان بهترين هاي اين رشته گزينش شده اند،  هم اكنون نزديك به دو ماه است كه در اردوهاي مقطعي مشغول  تمرين اند و به تدريج با خارج شدن از مراحل تمرين آمادگي  جسماني و تكنيكي به مرحله هماهنگي در كار گروهي و شركت  در برنامه هاي تاكتيكي نزديك تر مي شوند حالا طبق  برنامه ريزي انجام شده براي رسيدن به اين هدف نوبت به  مسابقات تداركاتي رسيده تا اين دو تيم طي چندين بازي  تداركاتي با حريفان خارجي به لحاظ ذهني و رواني به شرايط مسابقاتي نزديك تر شوند هر چند در مراحل تمرينات قبلي  هر دو تيم چند بازي تداركاتي با حريفان داخلي برگزار كرده اند، اما بدون شك بين بازيهاي تداركاتي خارجي با بازيهاي تداركاتي داخلي تفاوتهاي اساسي به چشم مي خورد كه چشمان تيزبين مربيان را متوجه نقاط قوت و ضعف تيم هاي  تحت امرشان مي كند. هر چند انتخاب حريفاني مناسب و نزديك  به شيوه بازي با رقباي مسابقاتي، خود نكته اساسي و مهم  ديگري است كه بايد در برنامه ريزي و انتخاب حريفان  تداركاتي آن را رعايت كرد تا بتوان نتيجه بهتري از اين  حركت گرفت.  به هر روي حضور تيم نفت مسكو كه از موقعيت اين تيم در واليبال روسيه اطلاعات جامعي در دست نيست و دو تيم  جوانان روسيه و تيم لتوني كه در هفته هاي آينده راهي  تهران مي شوند، فرصت مناسبي است تا اردونشينان واليبال  ايران در آزموني جدي تر محك بخورند و مربيان تيم هاي ملي  نيز از كاستي هاي موجود در تيم هاي خود بيش از پيش آگاهي  يابند. 
