 گروه ورزشي: سالها آرزو داشتيم، بازيكناني داشته باشيم  كه قادر باشند در ليگهاي معتبر جهان بازي كنند پس از سالها آرزوهايمان تحقق پيدا كرد به خود باليديم، شاد شديم و كلي هم فخر فروختيم كه حالا ما هم در سطح فوتبال  اروپا بازيكن داريم و مي توانيم با ينگه دنيا نيز مقابله  كنيم اما بجاي آنكه اين قضيه قاتق نانمان شود، بلاي  جانمان شد.  كمي به عقب برگرديم و بازي پيروزي با استقلال و يا تيم  اميد با لبنان را مرور كنيم. حضور جناب" رودي فولر" در ورزشگاه آزادي كه از چند روز قبل با آب و تاب در مطبوعات  درج شده بود، باعث شد تا نامداران و نيمچه نامداران  فوتبال ما از خود بي خود شوند وبه تكروي و بازي بپردازند و فوتبال و راه رفتن خود را نيز فراموش كنند.  بازي تيم اميد با لبنان در حافظيه شيراز نيز جدا از ده ها اشكال فني گرفتار بلاي ليگ جهاني و يا بوندس  ليگايي شده است. به عنوان مثال كاپيتان اميد ما، چندين و چند بار مي توانست كمي گذشت كند و به راحتي توپ را به  ياران خودي پاس بدهد و آنها نيز براي تيمشان گل بزنند،  اما فضاي روءيايي كاپيتان كوچولوي ايران اجازه نداد او اين گذشت را انجام دهد و سرنوشت آن شد كه نبايد مي شد.  مقصر خطيبي و امثال او نيستند، وقتي تيترهاي روزنامه و عكسهاي رنگي و سياه و سفيد از حجم خود بازيكن بزرگتر مي شود بايد منتظر چنين اعمال و رفتاري هم بود. اين  بزرگ نمايي ها و شهرت دادن كاذب بازيكن را دچار توهم  مي كند و دچار اين ذهنيت مي شود كه بعد از اين بازي  مي روم بوندس ليگا! ! خدا نگذرد از اين بوندس ليگا را كه  با مارك هايش پدر فوتبال ما را در آورده است. عجيب آنكه  گويندگان ورزشي تلويزيون نيز به تحسين تكروي و بازيهاي  انفرادي چنين بازيكناني مي پردازند و افاضه كلام  مي فرمايند، در حالي كه ميليونها نفر در پاي تلويزيون و يا در روي سكوها بهتر از آنها مسائل را مي بينند و به  قضاوت مي نشينند. اين بدآموزي ها تا كي و اين تدريس غلط فوتبال از طريق سيما تا به كجا نوجوانان را به بيراهه  فوتبال مي برد و از خط اصلي خارجشان مي كند. كمي تامل و تعمق لازم است تا كلام بر زبان آيد. كلامي كه ميليونها نفر شنونده دارد و بايد از اين دانشگاه بياموزند.  دكتر محمود دادفر 
