   گفت وگو با سيدحسام الدين سراج به مناسبت اجراي برنامه  گروه بيدل در تبريز اشاره:  برنامه موسيقي سنتي ايراني توسط همنوازان گروه بيدل به  همراه حسام الدين سراج از دوم تا چهارم تير در تبريز به  اجرا درآمد و مورد استقبال قرار گرفت. در حاشيه برگزاري  اين كنسرت، كامران عزيزپور خبرنگار همشهري در تبريز گفت وگويي با سيدحسام الدين سراج انجام داده است كه در پي مي خوانيد.  * در مورد جايگاه موسيقي سنتي از نظر زيبايي شناسي در مقايسه با ساير هنرها چه نظري داريد؟ هنرهاي سنتي در هر كشوري به خاطر پشتوانه باستاني و قديمي هميشه بالاتر از ساير هنرها هستند به خاطر اين كه  مطبوعيت آنها بيشتر است. به عنوان مثال فرش تبريز،  قاليچه نائين، مسجد امام اصفهان و به طور كلي صنايع دستي  هريك از كشورها همه به خاطر سنتي بودن و اينكه دستمايه  قديمي و تجربه ساليان قديم را پشت سر خود دارند نه تنها كهنه نمي شوند بلكه هميشه تازه اند و جاودانگي دارند و به عبارتي در هيچ فرهنگي اين هنرها مورد انتقاد ويژه  نيستند.  * مجموعه شرايط اجتماعي تا چه حد توانسته است بر موسيقي  اصيل ايراني تاثير بگذارد؟ شرايط اجتماعي و هنر بر هم تاثير متقابل دارند. يعني  مردم از هنر تاثير مي گيرند و متقابلا" بر آن تاثير مي گذارند ما نمونه اين را در اوايل انقلاب ديديم. خيلي  از هنرمندان بزرگ آثار خوبي براي اوايل انقلاب آفريدند،  يعني موسيقي ايراني روح حماسي خودش را نشان داد و بعد اين روند در دهه دوم و در سالهاي اخير تغيير كرد.  به اين تعبير كه جوانان از موسيقي غربي خوششان مي آيد و كلمه پاپ به بهانه اين كه اين نوع موسيقي مردمي است  متداول شده است. حال آن كه كلمه پاپ pupular از به معناي  موسيقي مردمي غربي گرفته شده است كه البته براي آن فرهنگ  خوب است و اگر ما بخواهيم موسيقي مردمي خودمان را اشاعه  بدهيم قاعدتا" بايد به موسيقي سنتي، مقامي و موسيقي  كلاسيك كه دستمايه هاي موسيقي سنتي را دارد رو بياوريم.  يعني نوعي از موسيقي كه از مردم نشات گرفته باشد كه  قاعدتا" تاثيرگذار هم هست و ما هميشه تاثير موسيقي  فولكلور و محلي را بر مردم ديده ايم كه خيلي بيشتر از انواع ديگر است.  * به نظر شما راز جاودانگي موسيقي اصيل ايراني چيست؟ من اعتقاد دارم هر هنري كه ريشه در معنويت داشته باشد جاودانه مي ماند چه موسيقي، چه معماري و چه هر هنر ديگري  اگر ريشه در معنويت نداشته باشد مثل حباب يا كف مدتي  جلوه مي كند و بعد از بين مي رود.  * ارتباط بين موسيقي با شعر و ادبيات چه قدر به اين  جاودانگي كمك كرده است؟ رمز جاودانگي موسيقي سنتي ايران در همين است به خاطر اين كه موسيقي محمل ادبيات عرفاني است كه آن هم مستلزم  به وحي است. حافظ مي گويد: هرچه كردم همه از دولت قرآن  كردم و به همين جهت هميشه ماندگار است و از بين نمي رود حتي رديف موسيقي سنتي ما برمبناي افاعيل عروضي است و افاعيل عروضي اوزان ادبيات عرفاني ماست.  * اشاره اي به موسيقي پاپ داشتيد جوانان امروزي به  مجموعه اي از صداها چنان خو مي گيرند كه ديگر نمي توانند موسيقي را با صداي معمولي بشنوند. به طوري كه اگر به  محلي برويم كه درآن دوستداران موسيقي پاپ گردآمده باشند،  پروژكتورها و چراغهاي چشمك زن كه در واقع با تاريكي و نور نوعي بازي ايجاد مي كنند خشونت را به مرز حواس ما مي كشانند. به عبارتي در صوت و انعكاس به وسيله ابزار الكترونيك نوعي خشونت متضاد با اخلاق ظهور كرده است. در اين مورد چه نظري داريد؟ من فكر مي كنم اين موضوع دستاورد تمدن غرب است ما در فرهنگ مشرق زمين هميشه با درون گرايي و اهل باطن سروكار داريم و همه هنرها در مشرق زمين اين گونه اند و اگر نوعي  از برون گرايي هم باشد حماسي و از نوع معنوي است اما آن  نوع هنر كه هيجان كاذب ايجاد مي كند و انسان را از مرز حالت عادي خارج مي كند، به گونه اي كه در آن حالت از خود بي خود شدن، به هر عملي دست بزند، نوعي هنرواره است. ما كلا" به هنرهايي كه جلوه معنوي دارند و سلوك انسان را تسريع مي كنند هنر مي گوييم كه در آن وارستگي، درونگرايي،  انديشه و معنويت حاكم است و هر هنري كه انسان را به سير قهقرايي هدايت كند و در او سردرگمي و هيجان كاذب و افسردگي ايجاد كند، غير از آن است.  در اشعار عرفاني ماهيچ وقت غم، تبليغ نمي شود اما اين  نوع از موسيقي كه به آن پاپ مي گويند غم را ترويج مي كند افسردگي و اضطراب مي آورد و ما نتايج آن را قبلا"  ديده ايم. بسياري از جوانان بودند كه به سمت اعتياد كشيده شدند و از دست رفتند. من فكر مي كنم اين خودباختگي  در برابر هنر غرب به ضرر نسل جديد تمام مي شود و مسئولان  و دست اندركاران بايد خيلي حاذق تر و زيرك تر از اين  باشند. اما متاسفانه الان خودشان دارند نوعي از موسيقي  لس آنجلسي را مي سازند و در راديو- تلويزيون تشويق  مي كنند كه اين نهايتا" نسل آينده را از هويت اصيل و فرهنگ خودمان دور مي كند.  * به نظر مي رسد كه موسيقي سنتي علاوه بر مضامين معرفتي،  عرفاني و ادبي نوعي رابطه معرفتي نيز بين انسانها ايجاد مي كند آيا واقعا" چنين است؟ اصولا" هنر اصيل وحدت و همدلي مي آورد و در هر زمينه اي مثل شعر كه در محفل، شعرا در يك امر معنوي همدل  مي شوند و در موسيقي نيز چنين است. چه در باب تكنوازي كه  فرد ديگران را با خود همدل مي كند و چه در باب گروه نوازي و كار جمعي كه جمعيتي همدلي مي كنند، موسيقي  حقيقي هميشه منادي همدلي و وحدت است و انسان را از كثرت  به وحدت دعوت مي كند.  * آيا جايگاه موسيقي در وسايل ارتباط جمعي راضي كننده  است اگر خير چرا؟ الان جايگاه موسيقي در وسايل ارتباط جمعي بسيار مغشوش  است. حد و مرزي بين موسيقي دان و كسي كه تازه از گرد راه  رسيده در انواع پاپ، سنتي، كلاسيك، مقامي، شرقي و غربي  وجود ندارد و اين باعث مي شود كه جوانان ما در آينده هيچ  شناختي از موسيقي درست نداشته باشند. تلويزيون و راديو مي توانند روزانه نيم ساعت در جهت نقد يا شناخت هنر موسيقي برنامه داشته باشند، تا كمكي باشد به اين كه  جوانان و نسل آينده شناخت متوسطي از انواع موسيقي به دست  آورند و خودشان انتخاب كنند اما اين انتخاب الان درست  نيست و براساس ذوق خام است كه جوانان را به بيراهه  مي برد. الان در تلويزيون براي كارهايي كه از جنبه هنري  ضعيف هستند سرمايه گذاري بيشتري انجام مي شود.  كليپهايي روي موسيقي پاپ كار كرده اند كه خودشان  مي گويند ميليونها تومان در هر دقيقه هزينه برده است.  موسيقي سنتي مظلوم است و رسانه ها اعم از راديو،  تلويزيون و ديگر مراجع توزيع در زمينه موسيقي الان روند را به گونه اي كرده اند كه در اين آشفته بازار جايي براي  موسيقي سنتي ايراني وجود ندارد.  جاي آن است كه خون موج زند در دل لعل  زين تغابن كه خزف مي شكند بازارش  اخيرا" مد شده است كه مي گويند فلان نوار 300 هزار تيراژ داشته است. من سوءال مي كنم آيا ذوق عوام ملاك است؟ اگر چنين باشد ما مي توانيم فيلمهاي آنچناني بسازيم كه  جوانان دوست دارند به اين معنا كه اگر تيراژ را بر محور نفسانيات متمركز كنيم، مي توان آن را از يك ميليون هم  فراتر برد. اما رسالت هنر اين نيست.  موسيقي وقتي ارزشمند است كه مخاطب را به تفكر و انديشه  وادارد و عامل سير و سلوك معنوي باشد به قول حافظ:  تو را ز كنگره عرش مي زنند صفير ندانمت كه در اين جايگه چه افتاده است 
