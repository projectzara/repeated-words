 گروه اجتماعي: معمولا طرحهايي كه به مجلس ارائه مي شود با موافقت و مخالفت گروههاي مختلف اجتماعي مواجه مي شود اما طرح تغيير قانون مطبوعات از معدود طرحهايي است كه با گستره وسيعي از مخالفت ها مواجه شده است. بنابر آمارهاي  متقن حدود 80 درصد از مردم با اين طرح مخالف اند. بسياري  از احزاب و تشكل هاي سياسي مخالفت صريح خود را با اين  طرح اعلام داشته اند. بسياري اساتيد دانشگاه اين طرح را مغاير با روح قانون اساسي و تحديد كننده آزادي هاي فردي  و اجتماعي مي دانند.  انجمن صنفي روزنامه نگاران و تعاوني مطبوعات نسبت به  عواقب تصويب اين طرح هشدار داده اند. تعداد قابل توجهي  از شخصيت هاي روحاني با آن به مخالفت برخاسته اند. جمعي  از نمايندگان مجلس شوراي اسلامي و نيز مجمع نمايندگان  ادوار مجلس مخالفت خود را با اين طرح ابراز داشته اند و حتي هيات دولت كه معمولا" موضع صريحي نسبت به طرحهاي  ارائه شده به مجلس نمي گيرد در اين خصوص رسما" اعلام  مخالفت نموده است.  شواهد نشان مي دهد كه اين موج اعتراض همچنان ادامه خواهد داشت.  نخستين نشست انجمن دفاع از آزادي مطبوعات برگزار شد نخستين نشست انجمن دفاع از آزادي مطبوعات  براي پيگيري و تدوين اساسنامه اين انجمن با حضور ده تن  از سردبيران روزنامه هاي كثيرالانتشار و شماري از كارشناسان و روزنامه نگاران كشور تشكيل شد.  در اين نشست حاضران ضمن تاكيد بر ضرورت تشكيل انجمن دفاع  از آزادي مطبوعات عنوان كردند: "قانون هاي اساسي و مطبوعات بايد اساس و مبناي فعاليت اين انجمن باشد. " در اين جلسه همچنين شركت كنندگان با اظهار نگراني از برخوردهاي سليقه اي كه براي تحديد مطبوعات صورت مي گيرد،  دفاع از آزادي هاي مشروع مطبوعات و خبرنگاران و نويسندگان را وظيفه خود دانستند و هر يك نقطه نظرات خود را در مورد چگونگي فعاليت و اساسنامه اين انجمن ابراز داشتند.  در پايان اين جلسه، حاضران با انتخاب يك گروه پنج نفره  به عنوان كميته پي گيري براي نوشتن اساسنامه انجمن دفاع  از آزادي مطبوعات موافقت كردند.  اعضاي اين كميته موظف شدند ضمن تهيه يك اساسنامه جامع  شرايطي فراهم آورند تا در آينده نزديك اين انجمن با حضور تمامي گروه ها، اقشار و طيف هاي مختلف بتواند به وظايف  خود ادامه دهد.  گفتني است، روزنامه هاي آريا، نشاط، صبح امروز، خرداد،  ايران نيوز، جهان اقتصاد، همشهري، جهان اسلام، سلام، زن،  آزاد، ايران و شمار كثيري از روزنامه نگاران، حقوقدانان،  نمايندگان، استادان دانشگاه و شخصيت هاي مختلف از تشكيل  انجمن دفاع از آزادي مطبوعات حمايت كرده اند.  مجمع نمايندگان ادوار مجلس در نامه اي به رئيس مجلس:  طرح اصلاح قانون مطبوعات به آزادي و حاكميت ملي  خدشه واردمي كند مجمع نمايندگان ادوار مجلس شوراي اسلامي  با صدور نامه سرگشاده اي به رئيس و نمايندگان مجلس  نگراني خود را از پي آمدهاي طرح اصلاح قانون مطبوعات  اعلام كرده اند.  در اين نامه آمده است:  دوستان و همكاران شما نگران پي آمدهاي اين طرح در محدودكردن آزادي هاي مشروع و بازدارنده توسعه سياسي و بدبين شدن افكار عمومي به مجلس شوراي اسلامي كه  اصيل ترين نهاد مردمي است و نهايتا" رويكرد مردم به  منابع اطلاع رساني بيگانگان مي باشند. چرا كه با وجود نشريات مستقل است كه مردم مي توانند حرفهاي خود را از تريبون هاي قانوني و رسمي بزنند و نظام هم آن ها را بشنود و طبيعي است در صورت فقدان چنين نشرياتي زمينه  براي رشد رسانه شايعه و ديگر رسانه هاي خارج از نظارت  نظام افزايش مي يابد.  لذا با يادآوري نمونه هايي از اشكالات طرح، انتظار داريم  كه در شرايط فعلي از تغيير قانون مطبوعات خودداري كرده و در صورت نياز به اصلاح قانون مطبوعات طرح يا لايحه  جامع الاطرافي مبتني بر حقوق اساسي ملت و منافع عمومي و مصالح پايدار نظام با هماهنگي صاحبنظران مطبوعاتي  مسئولين دست اندركار قضايي و اجرايي و حقوقدانان تدوين و به تصويب مجلس محترم برسد.  1- قانون موجود با اينكه در سال 1364 يعني در دوران جنگ  تحميلي و محاصره اقتصادي و تهاجمات گسترده فرهنگي و فعاليت هاي شديد ضد انقلاب در داخل و خارج از كشور تصويب شد نه تنها در طول 14 سال اجرا مشكلي پيش نياورده است  بلكه توانسته است نظم مناسبي را در مجموعه فعاليت هاي  جامعه مطبوعاتي كشور ايجاد كند كه دستگاه هاي ذيربط نيز در اين زمينه وظايف خود را انجام داده اند.  2- كلي گويي و بكار بردن واژه هاي تعريف نشده مثل ضد انقلاب، براندازي، مخالف نظام، توطئه گر و.. در ماده 3 و 12 اصلاحيه زمينه ساز ايرادات و ادعاهايي مي شود كه هر كدام بسادگي موجب متهم شدن و يا تعطيل نشريات مي گردد كه  چنين وضعيتي هرگونه امنيت مطبوعات را از ميان برده و بدين ترتيب اصل آزادي مطبوعات را مخدوش مي كند.  3- در ماده 5 اصلاحيه تغيير" ممنوع القلم "را به عنوان  يك نهاد قانوني در رژيم حقوقي ايران وارد مي كند كه با روح قانون اساسي جمهوري اسلامي و روح آزادي مغايرت دارد.  4- مفاهيم مواد 7 و 9 اصلاحيه با ملاحظه فضاي سياسي حاكم  بر كشور و جناح بندي هاي سياسي موجود زمينه را براي  برتري جويي هاي سياسي گروهي بر منافع عمومي و قواعد و اصول كارشناسي مهيا مي نمايد.  5- با توجه به اين كه وزارت فرهنگ و ارشاد اسلامي به  عنوان مسئول مستقيم اجراي قانون مطبوعات در مقابل  نمايندگان محترم مجلس پاسخگو مي باشدتشكيل هيات منصفه  و هيات نظارت با روشي كه در قانون فعلي و قانون مصوب شوراي انقلاب آمده صورت گيرد مناسب است. لذا تغيير رويه  (در ماده 35 اصلاحي)و محور قرار دادن دستگاه قضائي با اصول 123137 و بخصوص 88 و 89 قانون اساسي مغايرت دارد.  بدين ترتيب اين طرح برخلاف حقوق مصرح در قانون اساسي اصل  را بر محدوديت مطبوعات گذاشته است و كلا" امكان  فعاليت هاي مستقل مطبوعاتي را از بين مي برد و نه فقط موجب بدتر شدن شرايط اجتماعي، فرهنگي، سياسي كشور مي شود و به اصل آزادي به عنوان يكي از اركان نظام جمهوري  اسلامي و حاكميت ملي خدشه وارد مي كند كه اين عمل زيبنده  مجلس شوراي اسلامي آن هم در سال امام خميني(ره)و در آستانه انتخابات دوره ششم مجلس نمي باشد.  در حاشيه بررسي طرح تغيير قانون مطبوعات در مجلس  مجمع حزبالله مجلس روز گذشته در سالن اجتماعات رياست  جمهوري جلسه اي تشكيل داد.  اكثر وزيران و بيش از دويست نفر از نمايندگان مجلس به  اين جلسه دعوت شده بودند دستور كار اين جلسه بررسي  طرحهاي اصلاح قانون مطبوعات و اصلاح قانون انتخابات  اعلام شده است.  نمايندگان حزبالله(جناح راست)نيز ساعت 5/4 ديروز جلسه  داشتند آنها نيز تلاش مي كنند تا نظر نمايندگان را براي  تصويب طرح مزبور جلب نمايند شنيده شد دو تن از طراحان  اصلي طرح به تك تك كميسيونهاي مجلس و خانه هاي بعضي  نمايندگان مراجعه كرده اند تا آنان را متقاعد سازند به  كليات طرح راي دهند. جالب اين است كه دلايل مطرح شده از سوي آنها براي جلب نظر نمايندگان عمدتا" از اين موضع  بوده كه طرح به نفع مطبوعات و خبرنگاران است و نه عليه  آنها، در حالي كه اظهار نظر آنها با توجه به محتواي طرح  حقيقت ندارد. اين موضوع كه طراحان اصلي طرح تلاش مي كنند تا از موضع رفع نواقص قانون به نفع مطبوعات جلب نظر كنند نشان مي دهد كه زمينه افكار نمايندگان پذيراي محدوديت و يا بستن مطبوعات نيست. طراحان فعال طرح در ملاقات هائي  كه داشتند با اصرار خواستار راي دادن به كليات آن شده  وگفته اند نظر خود را به ما بدهيدتا در بررسي جزئيات  لحاظ كنيم، حركات اين نمايندگان نشان مي دهد كه تصويب كليات طرح براي جناح راست مجلس امري حياتي محسوب مي شود.  گفته مي شود جناح راست تلاش مي كند تا امروز هر دو طرح  مطبوعات و انتخابات را در آخرين ساعات كاري مجلس و در زمان خستگي نمايندگان مطرح كرده و راي بگيرند. همچنين  تلاش مي كنند در مورد كليات طرح اصلاح قانون مطبوعات بحث  نكنند تا زمان به درازا نكشد، اين جناح روز گذشته درپي  لغو مرخصي هاي نمايندگان موافق با خود بودند تا در جلسه  بررسي كليات طرح حداكثر نمايندگان موافق طرح حضور داشته  و به آن راي بدهند.  جناح چپ نيز حداكثر فعاليت خود را انجام داده تا از تصويب طرح جلوگيري كند اين جناح در جلسه اي كه به همين  منظور عصر ديروز در رياست جمهوري تشكيل داد از مديران  مسئول هشت نشريه كشور از جمله همشهري، سلام، خرداد، صبح  امروز، نشاط، كار و كارگر و ايران دعوت كرده اند تا در جلسه حاضر شوند.  درخواست راي گيري مخفي نيز مي تواند در جهت كمك به  جلوگيري از تصويب كليات طرح مطرح شود. زيرا در مواقعي كه  طرح مهمي در دستور كار قرار داشته و بويژه جناح راست روي  آن حساسيت دارد راي گيري مخفي باعث مي شود نمايندگان  بتوانند نظر واقعي خود را اعمال كنند زيرا در قيام و قعود و يا راي گيري علني نوع آراي افراد مشخص شده و بعدا" ممكن است تحت فشار قرار گيرند.  قرار است در بحث كليات طرح، آقاي مهاجراني از موضع دولت  قاطعانه دفاع كرده و خواستار راي منفي براي آن شود.  اسامي آن گروه نمايندگاني كه اقدام به ارائه طرح اصلاح  قانون مطبوعات به مجلس كرده اند عبارتند از: حسن كامران  و نيره اخوان بيطرف نمايندگان اصفهان، حسن زماني(ملاير) علي اكبر ابوترابي، نفيسه فياض بخش، منيره نوبخت و مرضيه  وحيد دستجردي(نمايندگان تهران)، علي اصغر هادي زاده(محلات و دليجان)، عباس كرامتلو(مينودشت)، مقداد نجف نژاد(بابلسر و بندپي)، عليرضا عبادي(بيرجند و نهبندان)ميرخليلي(ميناب)جواد باقرزاده(زنجان)حميد باقري بنايي(مياندوآب)حسين  ايراني(قم)محمدعلي موسوي(خدابنده)، حسيني واعظ(راميان) يوسف داوودي(نجف آباد)رجب رحماني(تاكستان)مهدي  رضادرويش زاده(دزفول)و علي زادسر(جيرفت).  برخي پيشنهادهايي كه قرار است در صورت تصويب كليات طرح  اصلاح قانون مطبوعات مطرح شود بدين شرح است:  به ماده 11 قانون مطبوعات دو تبصره اضافه شده كه يكي از آنها مي گويد: در صورتي كه صاحب پروانه يكي از شرايط مقرر در ماده 9 قانون را فاقد شود به تشخيص هيات نظارت  پروانه نشريه لغو خواهد شد.  در ماده 12 پيشنهاد شده است: هيات نظارت راسا" يا به  درخواست وزير ارشاد به تخلف نشريات رسيدگي كرده و اتخاذ تصميم مي كند; در صورتي كه خط مشي نشريه يا مطالب مندرج  در آن برخلاف مقررات قانون مطبوعات و ساير قوانين تشخيص  داده شود به مدير مسئول تذكر داده و يا اقدام به  توقيف يك شماره از نشريه مي كند.  در صورتي كه نشريه خط مشي خود را اصلاح نكند به مدت 6 ماه توقيف و يا لغو پروانه خواهد شد. در بند ب ماده 34 پيشنهاد شده است: علاوه بر مسئوليت مدير مسئول چنانچه  اقدامات نويسندگان و طراحان و ساير افراد خارج از نشريه  از لحاظ مقررات جاريه واجد وصف مجرمانه باشد رسيدگي به  اتهام آنان از شمول تشريفات اين قانون خارج است.  در بند د آمده است: دادگاه صالح(براي رسيدگي به جرائم  مطبوعاتي)با توجه به نوع جرم ارتكابي و بر حسب قوانين  مربوط به صلاحيت ذاتي مي تواند دادگاه عمومي يا دادگاه  انقلاب به عنوان محاكم دادگستري و يا دادگاه ويژه  روحانيت(نسبت به جرائم مديران مسئول روحاني)باشد. در ماده 35 پيشنهاد شده است: در مواردي كه رئيس كل د ادگستري انتشار نشريه را مضر به امنيت يا عفت عمومي يا موجب بروز اختلاف در جامعه تشخيص دهد مي تواند از انتشار آن جلوگيري نموده و پرونده را جهت رسيدگي به دادگاه  ارسال كند. در اين صورت رسيدگي محكمه به جرم مطبوعاتي  خارج از نوبت انجام خواهد شد. تا زماني كه پرونده  مطبوعاتي در مرحله تحقيق و رسيدگي است نشريه مورد شكايت  حق ندارد نسبت به مورد رسيدگي مطلبي نشر دهد. در صورت  تخلف دادگاه مي تواند خارج از نوبت دستور توقيف يك شماره  نشريه را صادر كند و در صورت تكرار تا موقع محاكمه و صدور راي دادگاه از انتشار آن جلوگيري خواهد شد.  در ماده 36 هم پيشنهاد شده علاوه بر سه نفر اعضاي فعلي  هيات منصفه سه نفر از سازمان تبليغات اسلامي، مجلس و دبيرخانه ائمه جمعه به اين تركيب اضافه شود.  در ماده 39، پيشنهاد شده است: در صورتي كه اعضاي هيات  منصفه در خصوص موردي كه مجازات متهم در زمره حدود است  نظر به مجرميت با استحقاق تخفيف بدهند دادگاه مكلف به  اعمال مجازات بوده و رعايت تخفيف جايز نيست.  در مواردي كه اعضاي هيات منصفه تقاضاي تخفيف كنند و دادگاه مجازات تعزيري حبس و شلاق را به جزاي نقدي تبديل  كند هر گاه مجازات جزاي نقدي را براي متهم كافي نداند،  مي تواند مدتي نامبرده را از اداره نشريه به عنوان مدير مسئول يا صاحب امتياز محروم كند، مدت اين محروميت نبايد از يكسال تجاوز كند.  3 تن از نمايندگان مجلس در گفت و گو با همشهري:  هدف طرح تغيير قانون مطبوعات بستن روزنامه هاست  طرح اصلاح قانون مطبوعات كه از سوي  نمايندگان جناح راست كه موافق آزادي مطبوعات نبوده و همواره در صددمحدود كردن آن بوده اند احتمالا" امروز در دستور كار جلسه علني مجلس قرار خواهد گرفت.  چند تن از نمايندگان در گفتگو با خبرنگار همشهري طرح  مزبور را مخالف اصول قانون اساسي و اعتبار جهاني نظام  دانستند و از همكاران خود خواستند تا به اين طرح راي  ندهند.  قربانعلي قندهاري نماينده گرگان و عضو هيات رئيسه مجمع  حزبالله مجلس به خبرنگار ما گفت: اين طرح درصدد پليسي  كردن فضاي فرهنگي و سياسي كشور و مخل حيثيت نظام بوده و مورد پذيرش مردم نيست. وي ضمن تاييد متناسبسازي قوانين  با نيازهاي جديد گفت: آنچه كه اكنون به عنوان طرح اصلاح  قانون مطبوعات مطرح است در واقع نه تنها در راستاي فلسفه  اصلاح قوانين نيست بلكه بر اشكالات موجود مي افزايد.  قندهاري فلسفه طرح را در جهت محدود كردن آزاديهاي منطقي  اطلاع رساني به مردم ارزيابي كرد و گفت: نظام اسلامي كه  بر پايه مردم سالاري قرار دارد نبايد از اطلاع رساني به  مردم واهمه اي داشته باشد.  وي اضافه كرد: در" طرح "، بحث افشاي منابع خبري مطرح است  كه حاكي از امنيتي كردن فضاي مطبوعاتي و تحميل  خودسانسوري به آنان مي باشد. منابع خبر نيز وقتي قرار باشد پايشان به دادگاه كشيده شود با مطبوعات همكاري  نخواهند كرد. وي گفت: مجلس تريبون ملت و مطبوعات تريبون  افكار عمومي و هر دو وسيله اعمال نظارت مردمي بر عملكرد دولتمردان هستند. بنا بر اين مجلس نبايد به دنبال ايجاد محدوديت بيشتر از حد ضرورت براي مطبوعات باشد.  نماينده گرگان اصل را بر آزادي فعاليت دانست و نه  محدوديت و گفت بايد خطوط سفيد را بيشتر كنيم نه خطوط قرمز را.  قندهاري زمان ارائه طرح را كه پس از شكست استيضاح وزير ارشاد است دليل اصلي سياسي بودن نيت طراحان دانست و گفت:  طراحان طرح بيشتر درصدد كاهش اختيارات وزير ارشاد هستند نه اصلاح قانون.  وي در توضيح اين مطلب گفت: در طرح جديد اختيارات وزير در هيات نظارت از يك پنجم به يك هفتم و در تعيين هيات منصفه  از يك سوم به يك پنجم كاهش يافته است در حالي كه مسئوليت  مطبوعات با وزارت ارشاد بوده و لازمه اين مسئوليت  اختيارات است و نمي توان اختيارات را بين دستگاههايي كه  در برابر مطبوعات وظيفه اي ندارند تقسيم كرد ولي از وزير ارشاد مسئوليت خواست ! ! قندهاري با اشاره به اينكه در " طرح "، توزيع يارانه مطبوعات از وزارت ارشاد گرفته و به  هيات نظارت داده شده است گفت: كاهش اختيارات وزير، توان  نظارتي مجلس را نيز كاهش مي دهد.  وي با اظهار تاسف از ارائه اين طرح به مجلس گفت: بعد از گذشت بيست سال از انقلاب اسلامي طرحي به مجلس تقديم شده  كه از قانون زمان جنگ نيز بدتر است.  آن هم وقتي كه نظام ما تثبيت شده و اين قوانين مي تواند به اعتبار جهاني ما لطمه بزند. قندهاري طرح مجلس را در تضاد با اصول 9، 20، 24، 52، 53، 168، و 169 قانون اساسي  دانست و گفت: طراحان طرح فكر كرده اند انتشار روزنامه  امتياز است در حالي كه حق شهروندان است نه امتياز.  رحمانقلي قلي زاده نماينده بجنورد و جاجرم و عضو هيات رئيسه مجمع حزبالله نيز انتخاب بين آزادي و تحديد مطبوعات را به نوع نگرش از انسان، جامعه و نظام مرتبط دانست و گفت: اينكه انسان را صرفا" حيوان ناطق، مقلد و نيازمند قيم بدانيم يا آن را موجودي متفكر و محقق  بشناسيم كه مي تواند مصالح و منافع خويش را تشخيص دهد و محيط خود را سامان بخشد، روشهاي برخورد با اين انسان را مشخص مي كند.  قلي زاده وجود حكومت ها را جز در جهت شكوفايي ابعاد وجود انسان ندانست و گفت: پرسش، نقد و اظهارنظر حق طبيعي  انسانهاست كه بايد حكومت ها آن را به رسميت بشناسند و زمينه رشد و گسترش را فراهم كنند.  وي اضافه كرد: جاي بسي شگفتي است كه مطبوعات و مجلس به  عنوان دو بازوي توانمند مردم كه مي بايست نقش مهم و موءثري در جهت خدمتگزاري حكومت و دولت به مردم داشته  باشند رودر روي يكديگر قرار گيرند.  قلي زاده گفت: آزاديخواهان و پيشگامان توسعه سياسي از مطبوعات به عنوان ياور و شريك مردم ياد مي كنند و كنترل  و تحديد آن را به زيان حقيقت مي دانند. وي گفت: به تحقيق  آزادي مطبوعات هرچند نواقص و مرزي هم داشته باشد بهتر از زيانهاي سركوب مطبوعات است.  وي اضافه كرد: مطبوعات وابسته به مخاطب و مردم هستند و نمي توانند به آزادي مطلق دست پيدا كنند، البته هم اكنون  مطبوعاتي هستند كه تقريبا" از آزادي مطلق برخوردارند ولي  مخاطب ندارند و به شدت تحت فشار افكار عمومي هستند به گونه اي كه حتي طرفداران آنها نيز آشكارا حاضر به  خريد يا خواندن آنها نيستند.  قلي زاده گفت: اشتباه طراحان اين است كه فكر مي كنند اگر مطبوعات را از مردم بگيرند مردم دسترسي به اخبار نخواهند داشت در حالي كه رسانه ها و مطبوعات خارجي و شبنامه هاي  داخلي جاي مطبوعات قانوني را خواهند گرفت.  نماينده بجنورد محتواي طرح را در جهت، دادن حداقل  امتيازات به وزارت ارشاد و حداكثر پاسخگويي و مسئوليت  دانست و گفت: بحث مطبوعات و انتخابات از موضوع استيضاح  يك وزير بسيار مهمتر است زيرا براي يك وزير مي توان  جايگزين پيدا كرد ولي اگر فضاي پارلمان و مطبوعات تحديد و تهديد شود ديگر جايگزيني وجود ندارد.  علي يعقوبي نماينده بهار و كبودرآهنگ نيز تلاش طراحان  طرح را بر جرم تراشي و عدم برائت مطبوعات دانست و گفت:  اين طرح با روح حاكم بر قانون اساسي در تضاد است.  يعقوبي اضافه كرد: فعاليت مطبوعاتي حق اجتماع است و محروم كردن آن بايد براساس ماده 20 قانون مجازات اسلامي  براساس حكم دادگاه باشد، وي دادن اجازه توقيف و لغو پروانه به هيات نظارت را به منزله محروميت از حقوق  اجتماعي ذكر كرد و گفت: اين امر مغاير اصل تفكيك قواست.  يعقوبي طراحان طرح را مخالفان اصلي توسعه سياسي و فرهنگي  آقاي خاتمي دانست و گفت: آنها وقتي موفق به بركناري وزير ارشاد نشدند قصد دارند با اين طرح به منظور اصلي خود كه  همان بستن مطبوعات است برسند زيرا آزادي مطبوعات را به  ضرر حاكميت جناح خود در انتخابات مجلس ششم مي دانند.  جبهه مشاركت ايران اسلامي با صدور بيانيه اي اعلام كرد:  طرح اصلاح قانون مطبوعات در تقابل با برنامه هاي رئيس  جمهوري است  طرح اصلاح قانون مطبوعات كه در تقابل  كامل با برنامه توسعه سياسي و فرهنگي رئيس جمهور محترم  قراردارد نگراني عمومي و نخبگان جامعه خصوصا" واكنش  بسيار منفي جامعه مطبوعاتي را در پي داشته است.  جبهه مشاركت ايران اسلامي با صدور بيانيه اي در خصوص طرح  اصلاح قانون مطبوعات با اعلام اين مطلب اضافه كرده است:  در اين شرايط و در حالي كه تحولات محيرالعقول و شگفت انگيز تكنولوژيهاي ارتباطي در ده سال اخير چهره  دنيا را به كلي تغيير داده و گردش آزاد اخبار و اطلاعات  را به صورت يك واقعيت و اصل جهاني درآورده، آيا مي توان  با بند و بست زدن بر رسانه ها فقط حاكميت يك جناح را پي  گرفت؟ آيا مصالح نظام و انقلاب همگامي حساب شده و معقول  با تحولات داخلي و خارجي را مي طلبد يا ايستادگي  متحجرانه و منفعت طلبانه در مقابل اين تحولات؟ تلاش برخي نمايندگان افراطي جناح خاص براي تغيير قانون  مطبوعات آن هم پس از رخداد حماسه دوم خرداد 76 و در سالي  كه انتخابات مجلس ششم را در پيش رو داريم، بسيار قابل  تامل و توجه است جناح راست پس از شكست روش هاي پيشين  براي حفظ قدرت چاره اي جز استفاده از هر امكاني، ولو تصويب قانوني براي اهداف روزمره و زودگذر، براي محدود كردن حوزه رقابت نمي بيند و برخلاف عرصه اقتصاد كه به  شدت طرفدار رقابت در آن است عرصه سياست و فرهنگ هيچگونه  رقابتي را برنمي تابند و خود را بازنده شرايط رقابتي  مي دانند طرحي كه در واقع تغيير قانون بجاي اصلاح آن  بايد نام بگيرد با هدف حذف شرايط رقابتي تدوين شده است.  تغييرات پيشنهادي اين طرح تركيب هيات نظارت و هيات منصفه،  نحوه تعيين هيات منصفه، جدا كردن جرائم مطبوعاتي و امنيتي و دادگاههاي رسيدگي كننده به آنها را دربرمي گيرد و همگي در جهت حاكم كردن ديدگاه يك جناح خاص در عرصه  فعاليت مطبوعات است با تصويب هر يك از پيشنهادات بخشي  از مطبوعات فعلي تعطيل خواهند شد و با تصويب همه آنها جز مطبوعات در خط جناح راست قادر به انتشار نخواهند بود و درواقع بايد با آزادي مطبوعات وداع كرد.  در پايان اين بيانيه آمده است هرچند قاطبه نمايندگان  محترم مجلس در جريان استيضاح وزير فرهنگ و ارشاد اسلامي  با درك درست شرايط موجود جامعه همراهي خود را با برنامه  توسعه فرهنگي و سياسي آقاي خاتمي نشان دادند، ليكن جبهه  مشاركت ايران اسلامي لازم مي داند بار ديگر توجه  نمايندگان محترم را به اين نكته جلب نمايد كه تصويب طرح  پيشنهادي مطبوعات بازپس گيري حقوقي است كه قانون اساسي  به مردم داده است و اين در مغايرت كامل با وظيفه  نمايندگي و سوگند پاسداري از قانون اسلامي و حقوق مردم  مي باشد. از اين رو انتظار مي رود بار ديگر شاهد همراهي  و همگامي مجلس با برنامه هايي كه از سوي رئيس جمهور ارائه و به تصويب ملت رسيده است باشيم و مطبوعات بتوانند در پناه قانون اساسي، به عنوان بازوي نظارتي مردم و در كنار مجلس شوراي اسلامي، نظام را در تحقق اهدافش ياري  رسانند. 
