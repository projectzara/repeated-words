 پدر و مادرها اين مطلب را حتما" بخوانند    وقتي بفهميد نوجوانتان در مدرسه حضور ندارد چه احساسي  به شما دست مي دهد؟ مطمئنا" ناراحت و عصباني مي شويد. در اين مواقع اضطراب ناشي از اين موضوع باعث مي شود از خود بپرسيد: چه اتفاقي افتاده است؟ او كجا رفته است؟ وقتي در مدرسه نيست پس چه كار دارد مي كند؟ ظاهرا" نوجوان ممكن است بنا به دلايل زيادي تمايلي به  مدرسه رفتن نداشته باشد. از شخصي در مدرسه فرار كند، به  كمك دوستانش رفته باشد و يا شايد خود را درگير فعاليتهاي  خطرناك و جدي تر كرده باشد. نوجوانان گاهي نيز از رفتن  به مدرسه خسته مي شوند و احساس افسردگي مي كنند در نتيجه  از رفتن به مدرسه خودداري مي كنند.  به ياد داشته باشيد اگر از دست نوجوان خود به خاطر عدم  حضور در مدرسه بسيار ناراحت هستيد بايد هدف شما اين باشد كه چه اتفاقي براي او افتاده است و در ضمن تمام تلاش خود را جهت بازگرداندن او به مدرسه انجام دهيد.  البته طبيعي است كه شما عصبانيت خود را با واكنش شديدي  نشان دهيد گاهي اوقات اين عصبانيت با داد و فرياد توام  است. ولي بايد بدانيد اين گونه رفتار شما مشكلي را تغيير نخواهد داد و نمي توانيد با اين روش از علت قضيه باخبر شويد.  اگر بعد از اينكه جزئيات رفتار نوجوانتان را جويا شديد،  هنوز عصباني هستيد، بلافاصله تصميم نگيريد بلكه رفتار او را تجزيه وتحليل كنيد. ولي قبل از آنكه مطلبي را درباره رفتار نوجوانتان بدانيد تا جايي كه مي توانيد آرام و صبور باشيد تا نوجوان شما بتواند باز و بي پرده  با شما صحبت كند.  وقتي نوجوان به خانه مي آيد شما بايد خود را آماده  رودررويي با او بكنيد و به او بگوييد كه شما مي دانيد او مدرسه نرفته است. اگر قبل از آنكه نوجوانتان به خانه  بيايد او را تعقيب كرده ايد سعي نكنيد در جلوي دوستان يا در جمع با او صحبت كنيد مگر آنكه هر دو نفر شما با هم  تنها باشيد.  قبل از آنكه صحبت را شروع كنيد يك مكان راحت و خصوصي  براي اين كار در نظر بگيريد. اگر نوجوانتان عصباني است و حاضر به صحبت با شما نمي باشد مي توانيد به او بگوييد به  اتاقش برود و براي مدتي تنها باشد تا آرام شود و بعد در مدت زمان مشخصي با او صحبت كنيد.  سعي نكنيد با زور او را در آن لحظه وادار به صحبت كردن  كنيد بنابراين به او فرصت دهيد تا افكارش را متمركز كند در نتيجه بتواند بهتر موضوع را براي شما تعريف كند.  البته شما با توجه به خصوصياتي كه از فرزند خود مي شناسيد و پيگيريهاي بعدي خواهيد فهميد كه او راست  مي گويد يا دروغ.  به نوجوانتان بگوييد كه شما كاملا" به صحبتهايش درباره  عدم حضورش در مدرسه گوش مي دهيد اين به او مي فهماند كه  شما دنبال نتيجه گيري شتابزده نيستيد در نتيجه او با آرامش صحبت مي كند.  در فواصل معين پيشنهادات، احساسات و تفسيرهاي خودتان را ارائه دهيد. او را فقط تشويق كنيد تا با شما صحبت كند.  از او بخواهيد علت مدرسه نرفتنش را به شما توضيح دهد.  اگر فرزندتان با مدرسه مشكل دارد به او پيشنهاد كنيد دو نفري جلسه اي را با مشاور يا مدير مدرسه يا حتي خود معلم  براي حل اين مشكل تشكيل دهيد. و اگر مطمئن شديد كه  فرزندتان مشكلات احساسي دارد و صحبت با او نيز مشكلي را حل نمي كند با يك متخصص مشورت كنيد.  اگر او همراه با چند نفر از دوستانش از مدرسه فرار كرده  باشد تصميم و نتيجه گيري شما بستگي به نوع كاري كه آنان  انجام داده اند، دارد.  بهتر است صحت ادعاهاي نوجوانتان را با منابع موثق كنترل  كنيد مثل والدين ساير نوجوانان، با مدرسه، مكاني كه  نوجوان ادعا مي كند آنجا بوده است و... و بعد تصميم  نهايي را بگيريد.  اگر به نظر برسد كه نوجوان شما خود را درگير يك ماجراي  بي ضرر كرده است و اين نيز اولين خلاف او بوده است، شما بايدبا گرفتن چند امتياز از او در طي يك دوره زماني  محدوديتهايي را براي او در نظر بگيريد.  ولي اگر نوجوان شما خود را درگير فعاليتهاي خطرناك و نامشروع نظير استعمال مواد مخدر يا حتي سيگار كرده باشد بايد محدوديتهاي شديدتري را اعمال كنيد، محدوديتهاي شما مي تواند اين باشد كه او بعد از مدرسه بايد فورا" به  خانه برود و يا طي يك دوره زماني او را از معاشرت با دوستان خاصي منع كنيد.  اگر اين اولين خلاف نوجوانتان باشد و شما بر اين باوريد كه ديگر اين كار را تكرار نخواهد كرد نيازي نيست تا او را به يك متخصص روان شناس نشان دهيد. بگذاريد نوجوانتان  بداند كه اگر مرتكب خلافي شد عكس العمل شما در قبال او چگونه خواهد بود.  اگر معتقديد كه نوجوانتان ممكن است باز هم كار خلاف خود را تكرار كند بهتر است با يك متخصص روان شناس مشورت كنيد.  علت عدم حضور او در مدرسه مهم نيست فقط اجازه دهيد او بداند كه بايد فورا" به مدرسه برگردد.  اگر در اين موقعيت نوجوانتان به شما بگويد كه از لحاظ احساسي قادر به رفتن به مدرسه نيست اگر به او اجازه دهيد كه در خانه بماند ممكن است وسوسه شود و مايل نباشد تا دوباره به مدرسه برود. اين تصميم گيري تقريبا" هميشه يك  اشتباه است. هر قدر ماندن نوجوان در خانه طولاني تر شود،  برگرداندن او به مدرسه مشكل تر مي شود.  اگر او از رفتن به مدرسه خودداري كرد بلافاصله ترتيب ملاقاتي را با يك متخصص روان شناس بدهيد. بنابراين در اين موارد سعي نكنيد با بحث هاي شتابزده و صحبتهاي يك  طرفه وضع را از آنچه هست وخيم تر كنيد بلكه مي توانيد با كمي صبر و حوصله مشكل را حل كنيد.  نوشته: دكتر جودي كرايگ  ترجمه: ميرمحي الدين گلباز 
