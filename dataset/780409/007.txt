 1- حتي اگر همين اصلاحيه قانون مطبوعات به تصويب برسد مسلما" در تاريخ حيات سياسي اجتماعي كشور به عنوان يك  نقطه عطف حيرت آور ثبت خواهد شد. و اين در حالي است كه  بنابر شواهد موثق گروهي از طراحان اصلي اين طرح در نظر دارند، در مدت بررسي آن مجموعه اي از پيشنهادات را كه از بيم واكنش هاي عمومي نتوانستند به همين طرح اضافه كنند،  در صحن علني مجلس مطرح نمايند. به اين ترتيب در صورت  تحقق نيت آنها، بايد شاهد آن باشيم كه بوستان  اطلاع رساني و مطبوعاتي ايران به برهوتي خشك مبدل شود.  2- در كوران مبارزات مردم در دوران انقلاب به جهت عدم  اطلاع رساني شفاف رسانه هاي داخلي قاطبه مردم اخبار خود را از راديوهاي فارسي زبان خارجي دريافت مي داشتند. از آن پس به تجربه دريافته ايم كه هرگاه مردم احساس كردند رسانه هاي داخلي اعم از مطبوعات و راديو تلويزيون  واقعيت ها را نمي گويند بلافاصله به كمك يك راديوي دو سه  هزار توماني به سراغ دهها ايستگاه راديويي فارسي زبان  رفتند و خبرها را از آنها گرفتند. با تصويب طرح ارائه  شده به مجلس بديهي است كه دهان مطبوعات بسته خواهد شد.  گروهي از آنها از نفس افتاده و مي ميرند و گروهي ديگر به  موجوداتي بي خاصيت مبدل مي شوند. اما آيا طراحان تصور مي كنند مردم كنجكاو و با هوش كشور نمي دانند كه با يك  راديوي دو سه هزار توماني مي توانند به رسانه هاي بيگانه  مراجعه كنند. تصويب طرح اخير در خصوص فعاليت مطبوعات  عملا به اين مي ماند كه به مردم بگوئيد: خواهش مي كنيم  به راديوهاي بيگانه گوش دهيد.  علي اميدوار 
