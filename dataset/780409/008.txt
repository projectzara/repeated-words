 دومين جلسه محاكمه مسئولان سابق سازمان انتقال خون صبح  ديروز در شعبه 1413 مجتمع قضايي ويژه كاركنان دولت  برگزار شد.  در نخستين ساعت اين جلسه آقاي دكتر فرهادي رئيس سابق  سازمان انتقال خون به دفاع از خود پرداخت و تاكيد كرد با واردات فاكتورهاي آلوده از شركت "مريوي فرانسوي "هيچ  گونه ارتباطي ندارد.  فرهادي همچنين اظهار داشت سازمان انتقال خون اجازه ورود فاكتورهاي خوني را ندارد بنابراين توزيع كننده نيز نمي  تواند باشد.  وي افزود: هم اكنون 12 روش متعدد ويروس زدايي وجود دارد كه اسناد نمايانگر اعمال ويروس زدايي در سازمان انتقال  خون است.  رئيس سابق سازمان انتقال خون با عذرخواهي از خانواده هاي  بيماران هموفيلي و مبتلا به ويروس اچ. اي. وي از نحوه بيان  خود در ارتباط با راههاي انتقال ويروس در جلسه اول  محاكمه تاكيد كرد در آن جلسه قصد داشتم راههاي انتقال  ويروس ايدز يا هپاتيت سي را از طريق علمي بيان كنم.  وي در بخشي ديگر از دفاعيات خود خاطرنشان كرد هيچ گونه  اهمال و سهل انگاري در زمان تصدي و مسئوليتم صورت نگرفته  است و همواره سعي كردم با توجه به امكانات با استفاده از پيشرفته ترين تجهيزات به ويروس زدايي اقدام كنم. سپس در اين جلسه وكلاي شاكيان كه مبتلا به هپاتيت سي و ايدز شده اند سئوالهايي را درباره نحوه ويروس زدايي تجهيزات  پالايشگاه خون مطرح كردند. 
