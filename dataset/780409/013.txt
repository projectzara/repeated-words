 گروه اقتصادي: با وجود آنكه شهريور ماه سال پيش معاون  وزير صنايع تمام كارخانه هاي زير پوشش سازمان صنايع ملي  ايران را آماده واگذاري اعلام كرده بود اما ديروز در جمع  خبرنگاران اعلام شد كه تاكنون تنها سهام 28 كارخانه به  مردم واگذار شده است. مهندس حبيبي رئيس سازمان صنايع ملي  ايران ديروز در جمع خبرنگاران از كندي روند واگذاري  كارخانه هاي دولتي به مردم سخن گفت و خاطرنشان كرد:  سازمان صنايع ملي ايران به جز چند كارخانه محدود اكنون  آماده واگذاركردن تمام كارخانه هاي تحت پوشش اين سازمان  به مردم است هر چند در بسياري از موارد مانع اصلي بر سر راه اين كار همان عدم رغبت و تقاضاي جدي مردم است كه  وگذاري را با كندي مواجه كرده است. معاون وزير صنايع كه  در جريان ديدار نمايندگان رسانه هاي همگاني از نمايشگاه  دست آوردهاي اين سازمان - كه به مناسبت روز صنعت برپا شده  است- با خبرنگاران سخن مي گفت همچنين خاطرنشان كرد:  سازمان صنايع ملي ايران 69 شركت با سهام بيش از 50 درصد زير پوشش دارد كه 10 شركت از اين تعداد تاكنون گواهينامه  استاندارد جهاني گرفته اند. مهندس حبيبي با اشاره به  اينكه توليد كارخانه هاي زير پوشش اين سازمان به 49 كشور صادر مي شود گفت: از سال 1377 تاكنون 10 كشور به جمع  خريداران كالاهاي توليد شده اين سازمان پيوسته اند و جمع  صادرات سازمان صنايع ملي در سال گذشته به 19 ميليون دلار رسيده كه در مقايسه با سال هاي پيش از آن كاهش يافته است.  ضمن آنكه ميزان واردات نيز از يكصد ميليون دلار در سال  1375 به يك چهارم در سال 1377 كاهش پيدا كرده است. 
