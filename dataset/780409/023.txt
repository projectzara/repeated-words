 در اصل بيست و چهارم قانون اساسي جمهوري اسلامي ايران  آمده است: "نشريات و مطبوعات در بيان مطالب آزادند مگر آن كه مخل به مباني اسلام يا حقوق عمومي باشد. تفصيل آن  را قانون معين مي كند. "برپايه همين اصل از قانون اساسي  و در بحراني ترين وضعيت كشور در سال هاي بعد از انقلاب مجموعه اي از تصميم گيران كارآزموده و انقلابي نظام با دارا بودن درك درستي از شرايط زمان و مكان قانون مطبوعات  كنوني را به تصويب و اجرا رساندند. به طور طبيعي بايد در چنان شرايطي بنا به ملاحظات گوناگون سياسي و امنيتي كليه  موارد و پيش بيني هاي لازم در قانون مطبوعات اعمال شده  باشد و اي بسا اگر مجموعه تصميم گيران و تصويب كنندگان قانون  مطبوعات در دوران صلح و در فضايي كه به اقتضاي توسعه  سياسي كشور پديد مي آيد، قرار داشتند، سعه صدر بيشتري در قانون مطبوعات اعمال مي كردند. اما شگفتا، تهيه كنندگان  طرح اصلاح قانون مطبوعات، ضمن ناديده گرفتن همه آن  ملاحظات، اينك در صدد برآمده اند تا قانون كنوني مطبوعات  را به اقتضاي ميل و ديدگاه خود و جناحي كه بدان  وابسته اند هر چه بيشتر تحديد كنند و آزادي هايي را كه  به موجب قانون و براي رشد و تعالي فرهنگ و مناسبات  اجتماعي ملت ما به وجود آمده، به همان اندازه محدود نمايند. بروز اين قبيل تمايلات و گرايش ها را بايد در تعبير غير واقعي افراد و جناح هايي جست وجو كرد كه  استقبال همه جانبه مردم از نقش اطلاع رساني مطبوعات را نه در خواست هاي پي گير جامعه در جهت تحقق توسعه سياسي،  بلكه، تندروي مطبوعات مي بينند در عصر انفجار اطلاعات  كه اطلاع رساني سراسري در جهان و خارج از حيطه قدرت  حكومت ها جريان يافته، دست يازيدن به اين قبيل  محدوديت ها حاصلي جز رويگرداني مردم از وسايل ارتباط جمعي داخلي و كشيده شدن آنها به منابع اطلاع رساني خارجي  نخواهد داشت.  مطبوعات طي يكي - دو ماه اخير دوران پرتلاطمي را مي گذرانند. احضار بي وقفه مديران مسئول، بابت رسيدگي به  شكاياتي كه خيلي هم منطقي به نظر نمي آيد، تعطيلي برخي  نشريات، درخواست وثيقه هاي سرسام آور براي آزادي مديران  مسئولي كه هركدام به نوعي صاحب مسئوليت و وجهه اي در جامعه هستند و سرانجام طرح اصلاح قانون مطبوعات در مجلس  شوراي اسلامي، كه كليات آن نيز در كميسيون شوراها به  تصويب رسيده است، ابعاد ديگري از اين دوره پرتب و تاب را تشكيل مي دهند.  در چنين وضعيتي آنچه مشخص شده حاكي از اين است كه شماري  از نمايندگان تصميم دارند با تصويب قوانيني دايره فعاليت  مطبوعات را كاهش دهند.  در آغاز بيست تن از نمايندگان جناح راست مجلس با ارسال  نامه اي خطاب به رئيس مجلس طرحي براي اصلاح قانون  مطبوعات كه متضمن تسلط بيشتر بر نشريات است، تقديم مجلس  شوراي اسلامي كردند.  در تبصره 2 ماده يك طرح جديد براي اصلاح قانون مطبوعات  آمده است: نشريه اي كه مشمول اين ماده نبوده و يا بدون  اخذ مجوز از هيات نظارت بر مطبوعات منتشر گردد و يا ساير مواد اين قانون را رعايت نكند از شمول قانون "مطبوعات " خارج بوده و تابع قوانين عمومي است.  در ماده 6 اين طرح نيز پيشنهاد شده است كه رئيس سازمان  تبليغات اسلامي يا نماينده تام الاختيار وي و يكي از استادان حوزه علميه به انتخاب شوراي مديريت حوزه علميه  قم به تركيب هيات نظارت بر مطبوعات اضافه شوند.  در ماده 12 طرح نمايندگان ذيل 3 تبصره تصريح شده است:  وزارت فرهنگ و ارشاد اسلامي موظف است موارد تخلف نشريات  و مراكز نشر چاپ و توزيع و فروش آنها را راسا" به  درخواست هريك از اعضاء هيات نظارت مورد بررسي قرار داده  و در صورت لزوم راسا" يا از طريق هيات نظارت مراتب را جهت پيگرد قانوني به دادگاه صالحه تقديم دارد.  تبصره 1- در مورد تخلفات موضوع مواد 6 و 24 تا 29 و 32 نشريه توسط هيات نظارت توقيف و ضمن ارجاع پرونده به  دادگاه صالحه لغو پروانه آن تقاضا خواهد شد.  تبصره 2- رسيدگي به تخلفات و جرائم موضوع مواد 24 و 25 و بندهاي 5 و 6 ماده 6 در صلاحيت دادگاههاي انقلاب است كه  با حضور هيات منصفه انجام خواهد شد. ديگر تخلفات موضوع  اين قانون تنها در دادگاههاي عمومي با حضور هيات منصفه  رسيدگي خواهد شد.  تبصره 3- رسيدگي به تخلفات موضوع بند ماده 7 در صلاحيت  محاكم عمومي خواهد بود. در ماده 35 اين طرح نيز درباره  چگونگي انتخاب اعضاء هيات منصفه دادگاه مطبوعات آمده است:  هر دو سال يك بار در مهرماه جهت تعيين اعضاء هيات منصفه  در تهران به دعوت وزير فرهنگ و ارشاد اسلامي و با حضور رئيس دادگستري استان تهران، رئيس شوراي شهر، رئيس سازمان  تبليغات و نماينده شوراي سياستگذاري ائمه جمعه سراسر كشور و در مراكز استان به دعوت مديركل فرهنگ و ارشاد اسلامي استان و با حضور رئيس دادگستري استان، رئيس شوراي  شهر مركز استان، رئيس سازمان تبليغات و امام جمعه مركز استان تشكيل مي شود.  هيات مذكور در مجموع 13 نفر از افراد مورد اعتماد عمومي  را از بين گروههاي مختلف اجتماعي(روحانيون، اساتيد دانشگاه، پزشكان، مهندسان، نويسندگان و روزنامه نگاران،  وكلاي دادگستري، دبيران و آموزگاران، اصناف، كارمندان،  كارگران، كشاورزان، هنرمندان و بسيجيان)به عنوان اعضاء هيات منصفه انتخاب مي كند.  در تبصره اين ماده آمده است:  چنانچه مفاد موضوع ماده 35 در مهلت مقرر انجام نشود،  رئيس كل دادگستري تهران در تهران و رئيس دادگستري استان  در استان ها مكلف مي باشند نسبت به دعوت از افراد ياد شده و انتخاب هيات منصفه اقدام نمايند.  اين در حالي است كه در ماده 38 اين طرح تاكيد شده است:  هريك از اعضاي هيات منصفه چنانچه بدون عذر موجه در جلسات  محاكم حاضر نشود يا از شركت در اتخاذ تصميم خودداري كند با حكم دادگاه رسيدگي كننده به دو سال محروميت از عضويت  در هيات منصفه محكوم مي شود.  و در تبصره آن نيز آمده است:  هريك از اعضاي هيات منصفه كه بنا به معاذير موجه از قبيل  فوت اقرباي درجه يك، بيماري يا ماموريت خارج از كشور در زمان تشكيل دادگاه قادر به حضور در جلسه محاكمه نباشد،  موظف است تا دو روز پس از وصول ابلاغيه، عدم توانايي خود را مستدلا" و كتبا" به دادگاه اطلاع دهد. در غير اين  صورت غيبت وي غير موجه محسوب خواهد شد.  به دنبال مطرح شدن طرح اصلاح قانون مطبوعات نظرات مختلفي  از سوي دست اندركاران در اين زمينه منعكس شد كه در اينجا اشاره اي به برخي از اين نظرات خواهيم داشت.  نقش مهم مطبوعات  اعظم نوري معاون حقوقي و پارلماني وزير ارشاد در اين  زمينه مي گويد: قانون مطبوعات در هر كشوري بعد از قانون  اساسي از مهم ترين قوانين محسوب مي شود كه نگاه اين  قانون به اصحاب قلم و حدود و حقوق مطرح شده در آن بيانگر نگاه جامعه به اهل قلم و آزادي بيان و انديشه و كرامتي  است كه آن جامعه براي اين نعمت قائل است. خانم نوري به  تصويب قانون كنوني مطبوعات در سال 1364 و در زمان جنگ  تحميلي عراق عليه ايران اشاره كرد و اظهار داشت: به طور طبيعي شرايط جنگي ايجاب مي كند مسائل با محدوديت خاص آن  زمان مواجه باشد.  وي قانون فعلي مطبوعات را" قابل قبول "توصيف كرد و افزود:  هرگونه بازنگري در اين قانون بخصوص در شرايطي كه توسعه  فرهنگي از محورهاي عمده برنامه دولت آقاي خاتمي است،  بايد به دور از هرگونه شتابزدگي و با دقت و بينش  كارشناسان توام باشد.  هدف رفع ابهام نيست  معاون حقوقي و پارلماني وزارت فرهنگ و ارشاد اسلامي  خاطر نشان كرد: متاسفانه با ملاحظه به نكات مهم  پيشنهادات طرح تقديم شده به مجلس شوراي اسلامي، كاملا"  مشهود و مشخص است كه هدف طراحان آن رفع ابهام از قانون  فعلي مطبوعات نبوده است. اگر طراحان اين طرح چنين هدفي  داشتند، مطمئنا" از نظرات كارشناسانه وزارت ارشاد و اصحاب مطبوعات به عنوان دستگاه مجري قانون مطبوعات و مخاطبان اين قانون، در جهت رفع موارد ابهام بهره  مي جستند تا متن طرح از پختگي و جامعيت لازم برخوردار باشد.  وي همچنين مي افزايد: تغيير تركيب پنج نفره هيات نظارت  بر مطبوعات و هيات سه نفره انتخابكننده هيات منصفه  مطبوعات و همچنين افزودن نماينده اي از حوزه علميه  سازمان تبليغات اسلامي و ائمه جمعه به اين تركيب از عمده  پيشنهادهاي طراحان اين طرح است. در طول 14 ساله عمر قانون مطبوعات هيچگاه و توسط هيچ گروه و شخصي تركيب هيات هاي مذكور به عنوان ابهامات قانون مطبوعات مطرح  نشده تا امروز ضرورت داشته باشد با تقديم طرح به مجلس از آن رفع ابهام شود.  ادامه دارد 
