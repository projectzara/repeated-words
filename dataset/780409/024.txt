   نخستين روزنامه هاي ايران در سال هاي پاياني حكومت قاجار پا به عرصه حيات گذاشتند، اما در طول تاريخ پرفراز و نشيب مطبوعات مي توان به سه دوره مهم كه با افزايش تيراژ،  اقبال عمومي و رشد كيفيت و محتواي مطبوعات همراه بوده  است نظر افكند دوره نخست كه با آغاز جنبش ضداستبدادي و آزاديخواهي مردم ايران عليه حكومت استبدادي قاجار آغاز شد و در آستانه انقلاب مشروطه زمينه ساز انتشار دهها روزنامه و نشريه شد. در اين دوره و براي اولين بار مطبوعات به عنوان زبان گوياي مردم به نقد حكومت استبدادي  پرداختند و با قانون خواهي و افشاي مظالم و فساد آشكار و پنهان حكومت و عوامل آن، فصل تازه اي از تحولات اجتماعي  و سياسي ايران را رقم زدند. فصلي كه با تولد مجلس و قانون و برچيدن سلطه استبداد و بي قانوني همراه بود. اما عمر آزادي مطبوعات چندان نپائيد و با آغاز سلطنت پهلوي و شروع دوره تازه اي از استبداد و سركوب با روش هاي نوين،  آزادي مطبوعات در محاق تعطيل و توقيف افتاد. فشار بر مطبوعات به ويژه نويسندگان آزاديخواه و مدافعان استقلال  و سربلندي كشور تا شهريور 1320 كه با فروپاشي استبداد رضاخاني همراه بود ادامه داشت. در پي وقايع شهريور 1320،  تا زمان كودتاي 28 مرداد 1332، دوباره مطبوعات مجال  يافتند، به صورت زبان گوياي مردم وارد صحنه شوند و دور تازه اي از اطلاع رساني و نقد صريح و آزادنه مسايل و مشكلات روز را براي رسيدن به يك آزادي مبتني بر چارچوبهاي قانوني و پايدار تجربه كنند، اما كودتاي 28 مرداد، اين فرصت را از اهل قلم و مردم ايران گرفت و دور تازه اي از استبداد و سركوب تحت سيطره و حمايت خارجيان  در كشور آغاز شد اختناق دوران پهلوي دوم با سركوب شديد آزادي هاي سياسي نيز همراه بود و به جز احزاب فرمايشي  هيچ حزب و گروه سياسي مستقلي اجازه فعاليت نداشتند و البته وضعيت مشترك مطبوعات و احزاب سياسي در دوران سلطه  استبداد نشان دهنده نيازها و فضاي سالمي است كه هر دو براي رشد و بالندگي به آن وابسته اند. به اين ترتيب كه  همواره تحديد مطبوعات با محدود شدن فعاليت هاي سياسي و اجتماعي قانوني همراه بوده است. با آغاز جنبش انقلاب اسلامي، ساختار نظام سلطه و اختناق پهلوي فرو پاشيد و دوران تازه و فرصت بي سابقه اي براي آزادي مطبوعات  فراهم شد. اما به دليل چالش هاي سياسي، توطئه هاي  گوناگون توسط بعضي گروههاي ضدانقلاب و همچنين جنگ تحميلي  موجب شد كه مطبوعات همواره با تنگناهاي ناشي از ملاحظات  سياسي و امنيتي روبه رو باشند. چنان كه تعداد روزنامه ها در يك دوره چند ساله محدود ماند و تيراژ آنان افزايش  نيافت. پس از حماسه دوم خرداد و حضور شگفت انگيز ميليون ها تن از مردم ايران در پاي صندوق هاي راي بر پايه برنامه هاي رئيس جمهور منتخب ملت آزادي هاي تازه اي  در چارچوب قانون اساسي براي مطبوعات جمهوري اسلامي ايران  فراهم شد و رشد و توسعه كم سابقه روزنامه و مجلات در اين  دوره با استقبال وسيع مردم روبه رو گرديد. فعاليت  مطبوعات در اين دوره به افزايش آگاهي هاي سياسي و اجتماعي مردم كمك شاياني كرده است و در واقع، مطبوعات به  مرحله اي قدم گذاشتند كه در آن آزمون و خطا اجتنابناپذير بود. بديهي است بايد جناح هاي سياسي براي  پايدار شدن آزادي هاي قانوني مطبوعات به سود انقلاب و آرمان هاي جمهوري اسلامي ايران تحمل لازم را داشته باشند و به خاطر كوتاه نگري و منافع جناحي خود فصلي از قانونمداري و توسعه سياسي را كه بنابه آراي مردم و برنامه هاي رئيس جمهوري گشوده شده است، مورد تهديد قرار ندهند. 
