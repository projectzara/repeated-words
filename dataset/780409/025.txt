 دادگاه امنيت ملي تركيه اوجالان را به مرگ محكوم كرد اتحاديه اروپا خواستار لغو حكم اعدام اوجالان مي شود دادگاه امنيت دولتي آنكارا سرانجام پس از 9 جلسه رسيدگي  به اتهامات عبدالله اوجالان رهبر حزب كارگران كردهاي  تركيه(پ. ك ك)ديروز وي را به اتهام خيانت به وطن، به  اعدام محكوم كرد.  به گزارش خبرگزاري جمهوري اسلامي از آنكارا، اوجالان  درآخرين دفاعيه خود اتهام خيانت به وطن را رد كرده بود.  " تورگوت اوكياي "رئيس دادگاه پس ازپايان شورقضات گفت:  براساس ماده 125قانون جزايي تركيه اوجالان به جرم تلاش  براي تجزيه كشور، تشكيل سازمان غيرقانوني تروريستي و خيانت به وطن به مجازات اعدام محكوم شده است.  نخستين جلسه دادگاه رسيدگي كننده به اتهامات اوجالان دهم  خرداد ماه سال جاري درجزيره ايمرالي محل بازداشت وي تحت  تدابيرشديد امنيتي آغاز شد.  رهبر حزب كارگران كردهاي تركيه دربهمن ماه سال گذشته  توسط نيروهاي اطلاعاتي وامنيتي تركيه در كنيا دستگير و به تركيه انتقال داده شد.  براساس قوانين تركيه وكلاي مدافع اوجالان حق تجديد حكم  صادره در ديوان عالي قضايي تركيه را دارند.  دولتمردان تركيه به منظور مقابله با هرگونه تظاهرات و تشنج هاي احتمالي درپي صدور حكم مجازات اعدام براي  اوجالان از ديروز تدابيرامنيتي را به ويژه درشهرهاي بزرگ  اين كشور افزايش داده اند.  كارشناسان حقوقي مي گويند: وكلاي مدافع اوجالان از دادگاه ديوان عالي قضايي تركيه خواستارتجديد حكم شده اند كه سير رسيدگي مجدد واعلام نتيجه اين ديوان و پس ازآن  تصويب مجلس و سپس تاييد رياست جمهوري خود ماهها به طول  خواهد انجاميد.  كارشناسان حقوقي عقيده دارند براساس قرارداد تركيه با شوراي اروپا وكلاي مدافع اوجالان همچنين حق دارند با مراجعه به دادگاه حقوق بشراروپا نسبت به حكم مجازات  اعدام اعتراض كنند.  به گفته اين منابع، به دليل اينكه مجازات اعدام از دهه  1980 تاكنون درتركيه صورت نگرفته است احكام صادره درمورد مجازات اعدام قريب به 40پرونده سالهاست كه درمجلس تركيه  به حالت تعليق درآمده است.  به گفته اين منابع بررسي پرونده مجازات اعدام اوجالان  در مجلس نيزمي تواند ماهها بطول بينجامد.  در همين حال، دهها كرد ديروز در اعتراض به حكم اعدام  عبدالله اوجالان به سوي سفارت آمريكا در نيكوزيا سنگ  پرتاب كردند.  به گزارش خبرگزاري فرانسه، تظاهركنندگان در مقابل اين  سفارتخانه كه با سيم خاردار و وسايل امنيتي احاطه شده  بود، شعارهايي از جمله "مبارزه ادامه خواهد يافت "، " تركها فاشيست هستند" و" آمريكا تروريست است "سر دادند.  برخي از تظاهركنندگان با پليس ضدشورش كه به اين منطقه  آمده بود، درگير شدند.  پليس همچنين از نزديك شدن تظاهركنندگان به محل سفارتخانه  جلوگيري كرد.  از سوي ديگر، سخنگوي وزارت خارجه انگليس گفت: انگليس در صدد صدور بيانيه اتحاديه اروپا براي درخواست عفو مجازات  مرگ اوجالان و تغيير آن به زندان است.  به گزارش خبرگزاري رويتر، سخنگوي وزارت خارجه انگليس گفت:  ما از مقامهاي تركيه مي خواهيم تا هرگونه مجازات مرگ را تخفيف دهند.  آلمان نيز ديروز ضمن ابراز تاسف از محكوميت اوجالان به  مرگ از كردهاي مقيم آلمان خواست تا از هرگونه اقدام  جنجال برانگيز بپرهيزند.  به گزارش خبرگزاري رويتر از بن، وزير كشور آلمان ديروز طي بيانيه اي ابراز اميدواري كرد كه سليمان دميرل  رئيس جمهوري تركيه در تصميم دادگاه درباره اوجالان  تجديدنظر كند. 
