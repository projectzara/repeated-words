   به مناسبت سالگرد شهادت آيت الله شهيد دكتر بهشتي  *" موضع گيري جنجالي و جنجال آفرين نتيجه عكس دارد، اين  موضع گيري ها، بسياري از افراد را به ياد چماق هاي  تكفيري مي اندازد كه در تاريخ درباره عصر تفتيش عقايد كليسا و قرون وسطي خوانده اند و موجب مي شود تا زمينه هاي مثبت و ارزنده هدايت نسل جوان كه امروز در دسترس دوستان علاقه مند قرار گرفته تباه شود و به  زمينه هاي ضد تبديل شود * اشاره  گروههاي خشونت طلب اغلب سعي دارند از مرحوم شهيد بهشتي  در مواجهه با مخالفين، چهره اي خشن ترسيم كنند. سخنان به  جاي مانده از ايشان حكايت از آن دارد كه شهيد بهشتي روش  " گفت وگوي "صحيح را بهترين راه براي حل مسائل مي دانسته  و براي محكم ساختن جايگاه چنين روشي، گاه با دوستان  قديمي خود از جمله آيت الله مصباح يزدي در حوزه علميه قم،  دچار اختلاف جدي مي شده است. مقاله زير كه اغلب قطعات  گزينش شده از گفت و گوها و سخنان ايشان درباره شهيد دكتر شريعتي است، قصد دارد شيوه برخورد شهيد بهشتي با مخالفان  را ترسيم كند.  گروه مقالات  شيوه نقد شهيد بهشتي نسبت به انديشه مخالف چيست؟ بنياد نشر آثار و انديشه هاي شهيد آيت الله بهشتي توسط انتشارات بقعه، اقدام به چاپ كتاب دكتر شريعتي، جستجوگري  در مسيرشدن كرده است، در مقدمه كتاب به علل و انگيزه  برپايي مدرسه علميه منتظريه قم كه به نام باني خير آن  مرحوم حجت الاسلام والمسلمين حقاني مشهور شده و با همت  آيت الله شهيد دكتر بهشتي، شهيد قدوسي، آيت الله جنتي و آيت الله مصباح پا گرفت اشاره مي كند، در لابلاي متن  كتاب كه مجموعه سخنراني ها و گفت و گوهاي شهيد بهشتي  درباره شهيد شريعتي است اختلاف روش شهيد دكتر بهشتي با آيت الله مصباح(ص 58)به خوبي نمايان است به گونه اي كه  شهيد بهشتي مي گويد" من مكرر به جناب آقاي مصباح هم  گفته ام، گفته ام برادر عزيز، چرا اين بحث هايي كه  احتياج به رسيدگي بيشتر دارد بايد اينطور مطرح شود؟"  ".. بحث من در اينجا بحث جناب آقاي مصباح نيست، بحث من  در اينجا با شما طلاب مدرسه است به ايشان هم در اين  ديدار ده - پانزده روز قبل عرض كردم، گفتم آقا بحث، بحث  روش تربيتي مدرسه است - چون ما با ايشان دوست هستيم، با هم صريح حرف مي زنيم ; مي گويم، شما طلاب مدرسه  نمي توانيد با اين اسلوب بار بياييد، وگرنه لااقل بنده  نمي توانم در چنين مدرسه اي، ذره اي در كارها سهيم باشم. " " مدرسه اي كه بخواهد يك مشت انسان لجوج، پرخاشگر بي جا،  متعصب تربيت كند كه نتوانند با هم دو كلمه حرف بزنند چه  ارزشي دارد؟ در اين صورت چه خدمتي به اسلام و به حق  كرده اند؟ به چه انگيزه اي؟"(ص 58 و 59).  شهيد بهشتي مانند ابن رشد كه به حق انديشه عدالت گرايانه  وي در برخورد با مخالفين، در قرن 16 و 17 كه انديشه مسلط بر اروپا بود و موجب زايش تئوري تسامح و تساهل شد، بر رشد انسان منصف، اسلام انصاف آور، تشيع انصاف آور در مدرسه حقاني تاكيد مي كرد و مي گفت: "تحجر، تعصب، جمود،  .. هرگز نمي تواند آهنگ تربيت مدرسه باشد، اگر هست بنده  از اين مدرسه نيستم، اگر چنين چيزي در مدرسه هست، رفقاي  ما اعلام بفرمايند كه مدرسه حقاني رسالتش اين است، مطمئن  باشيد آخرين ديدارمان با شما دوستان به عنوان مدرسه  خواهد بود- مگر در ديدارهاي ديگر. "(ص 59).  شهيد بهشتي با تاكيد بر اينكه مي خواهيم انسان جستجوگر بار بياوريم كه در پي شناخت حق است مي گويد: "شما آقايان چگونه معارف فعلي خودتان را براي شناخت، در تمام  جزئياتش، آن قدر بالغ مي دانيد كه اين قدر به هم پرخاش  مي كنيد؟ شنيده ام شما رفقا به هم پرخاش مي كنيد- اصلا ولنگاري مي كنيد. كي ولنگاري، راه به راه آوردن انسانها به حق است كه شما از حربه ولنگاري استفاده مي كنيد؟"(ص  59 و 60). شهيد بهشتي در نقد اين روش به تجديدنظر حياتي  دوران زندگي خود با بزرگواري و تلخي تمام اشاره مي كند و مي گويد: "مي دانيد، اين شعار امروز من نيست كه فكر كنيد من حالا آن را مي گويم. اين شعار تمام دوران عمر من است.  عمر من با اين شعار سپري شده است. از وقتي كه فهميدم اين  شيوه هاي جنجالي جدالي طلبگي به جاي اينكه هادي باشد،  مضل است، به توفيق الهي رها كردم. چون بنده از بحاث ترين و فريادكش ترين طلاب قم بودم. در مدرسه فيضيه،  در بحث كفايه، وقتي با آقاي آقاموسي شبيري با رفقا، جلوي  كتابخانه مي نشستيم و بحث مي كرديم، فرياد بنده در مدرسه  مي پيچيد. حماقت ! حماقت ! كه چي؟ ما مي خواهيم حرف همديگر را بفهميم، پس چرا داد سر هم بزنيم؟ توفيق الهي در يك  مرحله شامل حال من شد كه بتوانم اين شيوه را رها كنم. " (ص 60 و 61).  بر همين مبنا شهيد بهشتي نقطه انحراف از اسلام را در شيوه برخورد كنندگان با شريعتي يادآوري مي كند و مي گويد:  " مكرر گفته بودم آن چيز كه قطعا" از اسلام منحرف است  روشي است كه اين آقايان در برخورد با دكتر(شريعتي)در پيش گرفته اند اين قطعاضداسلام است. اين قطعا با آن  چيزي كه قرآن به ما آموزش مي دهد كه فبشرعبادي الذين  يستمعون القول فيتبعون احسنه اولئك الذين هداهم الله و اولئك هم اولوالالباب(زمر- 17)ناسازگار است "(ص 22).  اما درد شهيد بهشتي در 20 سال پيش نشات گرفته از نگراني  وي از روش خشونت تحجر و جزميت انديشي است، وي در صفحه 80 كتاب مي گويد: "موضع گيري جنجالي و جنجال آفرين نتيجه  عكس دارد، اين موضع گيري ها، بسياري از افراد را به ياد چماق هاي تكفيري مي اندازد كه در تاريخ درباره عصر تفتيش  عقايد كليسا و قرون وسطي خوانده اند و موجب مي شود تا زمينه هاي مثبت و ارزنده هدايت نسل جوان كه امروز در دسترس دوستان علاقه مند قرار گرفته تباه شود و به  زمينه هاي ضد تبديل شود. "شهيد بهشتي براي صدق گفتارش  به خاطره اي استناد مي كند و مي گويد: "در سال 1325 كه  من به قم آمدم(يعني سي و يك سال قبل)با كمال تاسف به  چشم خودم مي ديدم در قم كوچك آن روز كه محدوده مركزي  شهري اش از بازار تا فلكه ارم بود و در آن موقع فقط يك  دبيرستان در آن وجود داشت(دبيرستان حكيم نظامي)معلم و محصل مدرسه از يك پياده رو خيابان مي رود و معمم از يك  پياده رو ديگر، و به راستي از هم پرهيز مي كردند، آيا قرار است بار ديگر به چنين وضع شومي برگرديم؟"(ص 81) شهيد بهشتي در برابر تعجيل براي هدايت جوانان و اتمام  حجت جناب آيت الله مصباح يزدي براي حل موضوع مابه  الاختلاف با آراء دكتر شريعتي مي گويد(ص 81): "جناب آقاي مصباح در بحثي كه با ايشان كردم فرمودند من به  عنوان اتمام حجت مي گويم. گفتم برادر، اتمام حجت چيست؟!  قبل از اتمام حجت، هدايت مطرح است. اگر هدايت آسيب ديد،  چه اتمام حجتي؟ من به عنوان يك فرد كارشناس اين فن  مي گويم. اگر قرار است در روحانيت كسي به عنوان صاحبنظر در مسايل مربوط به نسل جوان درس خوانده در ارتباط با مذهب نام برده شود، لااقل من كه يكي از آنها هستم. عمرم  را در اين راه گذراندم، من به عنوان كارشناس صاحبنظر اين فن مي گويم اين خطرناك است، اتمام حجت چيست؟!  مي گويم، اين تمام رشته هاي اين سي - چهل سال را پنبه  مي كند اتمام حجت يعني چه؟ چه كسي گفته است اگر ما با بيان روشنگر نقطه هاي انحرافي را بيان كنيم، كافي نيست؟ طول مي كشد؟ طول بكشد! كار مفيد طولاني بهتر است يا كار پرخطر فوري؟"  شهيد بهشتي مبناي توسعه سياسي را كه مبتني بر گفتگوست،  به خوبي دريافته بود، از اين رو فرياد 20 سال پيش وي،  عليه روشهاي افراطي و پر دافعه بود. معضلي كه مي  توانست زمينه ساز دوري جوانان و مردم از اسلام و تشويق  خشونت در جلوه هاي گوناگون باشد.  شهيد بهشتي به درستي درك كرده بود كه مسائل آينده جوانان  ما چه خواهد بود و چگونه چنين روش هايي آنان را به ياد قرون وسطي خواهد انداخت، براساس مجموعه سخنراني ها و گفتگوهاي شهيد بهشتي در كتاب" دكتر شريعتي جستجوگري در مسيرشدن"، وي مايل بود انسان جامعه مدني را در روند گفتماني تربيت كند، انساني با تعقل فردي و تدبير شخصي با تكيه به قرآن و سنت، براي مواجهه با مشكلات و افكار مخالف، چنين روشي پس از 20 سال در دوم خرداد 1376، 20 ميليون راي را به خود اختصاص داده است.  فروزان آصف نخعي  تازه هاي انديشه  عقل و وحي در قرون وسطي  اتين ژيلسون، ترجمه شهرام پازوكي، انتشارات گروس، بها:  4000 ريال  در اين كتاب ژيلسون سه دوره عمده در سير تفكر غربي يعني  عصر فلسفه يونان، قرون وسطي و رنسانس را مطرح مي كند و مي خواهد در چند فصل به ميزان صدق آراء مطرح در قرون  وسطي بپردازد تا هفت قرن تفكر انتزاعي را در قالب سه  خانواده كلي از خانواده هاي معنوي عمده اي كه نوشته هاي  كثير فلسفي و الهي قرون وسطي را نگاشته اند عرضه بدارد.  مقصود ژيلسون از خانواده هاي معنوي، چنانكه خودش نيز شرح  مي دهد، گروههاي مختلف متفكران قرون وسطاست كه هريك  بنابر نظر خاصي كه در باب مسئله عقل و وحي و ارتباط آن  دو داشته اند، تقسيم بندي شده اند اين كتاب در سه فصل:  1- برتري ايمان 2- برتري عقل 3- هماهنگي ميان عقل و ايمان در 61 صفحه نگاشته شده است.  جنس دوم(مجموعه مقالات)جلد اول و دوم  به كوشش: نوشين احمدي خراساني - ناشر: نشر توسعه - چاپ  اول: خرداد 1378 پرداختن به موضوعي به نام "زن "سالهاست كه در تفكر سياسي، اجتماعي و فرهنگي جامعه ما از گستره بسياري  برخوردار است. چنين بحثي در كشورهاي گوناگون نيز از جايگاه ويژه اي برخوردار است و امروزه جريانات مختلفي در اين باره شكل گرفته و فعاليت دارند در اين چارچوب و در كشور ما بررسي مسائل مربوط به "زنان "مورد توجه جدي قرار گرفته و كتابهاي بسياري منتشر شده است.  كتاب جنس دوم، فعاليتي است در اين راستا كه با چاپ  مقالات متنوع كه عرصه هاي تاريخي، فرهنگي، هنري و اجتماعي را دربرمي گيرد، مباحثي چند را عنوان ساخته است.  بخش هايي چون زنان و مدرنيسم، مسائل زنان كارگر، تاريخ و ادبيات زنان و.. از جمله مطالبي است كه در اين دو جلد وجود دارد.  اين بخش ها كه هريك از چند مقاله تشكيل شده است، در قالبي بيشتر ژورناليستي، در پي آن است تا نمايي هرچند مختصر از وضعيت زن در ايران ارائه دهد.  توسعه انساني  كيث گريفين - تري مك كنلي - ترجمه غلامرضا خواجه پور، ناشر:  /وداد قيمت 7500 ريال  اين كتاب حاصل بررسي هاي چند ساله اي است كه در برنامه  توسعه ملل متحد و با مشاركت شماري از اقتصاددانان برجسته  جهان انجام شده اند در اين اثر كوشيده اند مفهوم رسا و روشني از توسعه انساني به دست دهند و انديشه هاي  راه گشايي پيش روي سياست گذاران كشورهاي گوناگون بگذارند.  از اين رو، نه تنها موضوع بحث انگيز توسعه انساني(كه  اينك هدف نهايي توسعه اقتصادي دانسته مي شود)مورد بحث  دانش شناسي قرار مي گيرد، بلكه راهبرد و برنامه هاي تحقق  چنين توسعه اي نيز عرضه مي شود. مطالعه اين كتاب براي  سياست گذاران، كارشناسان توسعه، استادان و دانشجويان  (به ويژه در رشته هاي اقتصاد و علوم سياسي، جامعه شناسي،  و حوزه هاي ميان - رشته اي)و نيز علاقه مندان اين مسايل  توصيه مي شود.  فرهنگ نمادها ژان شواليه، آلن گربران، ترجمه و تحقيق: سودابه فضايلي،  انتشارات جيحون، جلد اول حرف الف  ما در جهاني از نمادها زندگي مي كنيم، و جهاني از نمادها در ما زندگي مي كنند. از روانكاوي تا قوم شناسي، از نقد هنر تا شيوه هاي تبليغ هنر و سياست، تمامي علوم بشري،  هنرها و تمامي فنون امروز، همگي در مسير خود با حقايق  پنهان نمادها آشنا هستند و جهد مي ورزند تا معمايي را كه  نمادها طرح مي كنند، برگشايند اين فرهنگ كه به ياري  گروهي از محققان جهاني با نظارت ژان شواليه و آلن گربران  تاليف شده، به خواننده امكان مي دهد تا به بهترين نحو تمامي ابعاد نمادها را بكاود و ارزش واقعي آن را كشف كند.  اين فرهنگ با بيش از 1600 مدخل، مطمئن ترين تفسير و محكم ترين برداشت را از كتابهاي مرجع به دست مي دهد و تحقيقي بارور و جامع ارايه مي كند بدين ترتيب، فرهنگ  نمادها، فقط خلاصه اي از اطلاعات و آگاهي ها نيست، بل در عين حال، با ترغيب به روءيا بافتن برنماد، درهاي خيال را مي گشايد و همچون باشد در به روءيا بافتن بر روءيا دعوت  مي كند. 
