   گفت و گو با محمدكاظم موسوي بجنوردي  - چه برداشتي از هفته وحدت داريد؟ وحدت امت اسلامي چه  معنايي دارد؟ * به نظر مي رسد كاربرد واژه "وحدت "به صورت مجازي است،  زيرا در اينجا بيشتر منظور همبستگي است. يعني اينكه ما مسلمانها، از هر نژاد و قومي، به دليل اعتقادات مشترك  بايد با هم همبستگي داشته باشيم، زيرا نه فقط به لحاظ وظايف اسلامي كه هر مسلماني نسبت به مسلمان ديگر نوعي  اخوت دارد كه به دليل برخي اشتراكات فرهنگي و تاريخي  لازم است اين همبستگي وجود داشته باشد تا روند شكوفايي  در جاده هموار و مستحكمي راه خود را به سوي توسعه و بالندگي بپيمايد. جنبه ديگر اين وحدت نقشي است كه  مسلمانها در مقياس بين المللي مي توانند ايفا نمايند.  امروز به دليل شيوع گسترده اطلاعات و توسعه ارتباطها فرهنگ ملتها به سوي همگرايي و جهاني شدن ره مي سپارد و طبعا".... فرهنگي كه نتواند در اين روند گسترده جهاني  نقش پويايي داشته باشد از جريان عمومي اين همگرايي  فرهنگي خارج شده و به تدريج به صورت يك فرهنگ مهجور و متروك و مرده درمي آيد و از بين مي رود. اما اگر مسلمانها در اتحادي معقول نقش سازنده اي در جريان  شكل گيري فرهنگ عمومي جهاني كنوني ايفا نمايند و با تاثير و تاثر حساب شده با چنين پديده جهاني برخورد كنند،  نه فقط از بين نمي روند بلكه با غناي فرهنگي بيشتر مي توانند در چارچوب فرهنگ جهاني شده بشر امروز به حيات  فرهنگي خود ادامه دهند. فرهنگهايي از بين مي روند كه  نتوانند خود را با شرايط اوضاع روز هماهنگ سازند.  اينگونه فرهنگهاي بسته و ايستا در برابر هر تغيير و تحولي روشي دفعي در پيش مي گيرند و به تدريج به سوي  نيستي سوق داده مي شوند. از اين رو، اگر وحدت را به  معناي همبستگي ملل مسلمان براي تحصيل قدرتي بيشتر و فرهنگي پوياتر جهت تماس سازنده با تمدنهاي ديگر در نظر بگيريم چيزي است بسيار ضروري كه تقويت آن هم وظيفه اي  است شرعي و هم وظيفه اي ملي.  - اثرات وحدت مسلمانها در دنياي كنوني چيست؟ و آيا واقعا" ما مسلمانها صرفا" با دادن شعار وحدت مي توانيم  به آن نائل شويم؟ * حركت به سوي وحدت بدون برخورداري از اصولي مبتني بر يك خط مشي معني ندارد و صرفا" به شعاري توخالي تبديل  مي شود بعد از دوم خرداد خط مشي سياست خارجي دولت جناب آقاي خاتمي شعار وحدت خواهي ما را با معني ساخته است.  اكنون روابط ايران با كشورهاي منطقه و سپس با كشورهاي  اسلامي و همزمان با آن، گفتگوي تمدنها كه نشانه سياست  جمهوري اسلامي ايران با همه كشورهاي جهان است بيان  گويايي از همين خط مشي وحدت خواهي است. توفيق آقاي خاتمي  در سياست خارجي واقعا" حيرت انگيز است. تصوراينكه همه  كشورهاي منطقه به استثناي اسرائيل و همه كشورهاي اسلامي  و همه جهان خواهان ايجاد ارتباط سازنده و احترام آميز با ايران شده اند خود نمونه بارزي از اين موفقيت است.  اثرات اين پديده براي كشور ما بسيار اهميت دارد و آشكارا نويد توسعه و شكوفايي را درپي خواهد داشت. ما امروز با تكيه بر همين محبوبيت جهاني آقاي خاتمي و مقبوليت سياست  جمهوري اسلامي ايران مثلا" مي توانيم حتي بستر جذب سرمايه هاي خارجي زيادي براي پروژه هاي مختلف باشيم و هر كشوري كه بتواند سرمايه هاي خارجي را جذب كند در روند توسعه و پيشرفت قرار مي گيرد.  به هر حال، سياست وحدت خواهي مبتني بر خط مشي حسن تفاهم،  عدم دخالت در امور كشورهاي ديگر، حسن همجواري، صلح طلبي  و قانون گرايي همراه با هوشياري است. سياست تفاهم پيوسته  همبستگي و وحدت خواهي را به دنبال دارد و واقعا" مي توان  با اتخاذ چنين روشي به مراحلي از وحدت نائل شد. سياستهاي  تهاجمي و خصومت برانگيز و دخالت گرانه هيچگاه مثمرثمر نبوده و ره به تخريب و تباهي دارد. اثرات فرهنگي  سياستهاي تهاجمي و خصمانه و تعصبآميز افرادي را رشد مي دهد كه روح سازندگي و تعالي خواهي ندارند و صرفا"  دشمنيها و نفرتها را دامن مي زنند و اين مساله اثرات خود را حتي در داخل كشور نيز مي گذارد و باعث مي شود هرگونه  شكوفايي فرهنگي و معرفتي از بين برود. به هر حال نسيم  سياست وحدت خواهي مسلمانان نمي تواند بدون خيرخواهي و همبستگي و تعاون و همكاريهاي فرهنگي و اقتصادي تحقق يابد.  اساس وحدت خيرخواهي و حسن نيت است. 
