   انديشه گفت وگوي تمدنها كه به پيشنهاد رئيس جمهور محترم  ايران و رئيس سازمان كنفرانس اسلامي در دستور كار سازمان  ملل متحد قرار گرفته، در پاسخ به يكي از ژرفترين معضلات  كنوني جهان پديد آمده است. به نظراينجانب گفت وگو بر مبناي اهتمام به اهداف دين مي تواندمحور اصلي و اساسي  تقريب ميان اديان باشد و من در اين گفتارمي خواهم در اين  زمينه به اختصار توضيح دهم.  در فاصله قرنهاي چهاردهم و هفدهم، نظام فئوداليته و قيادت كليسا در مغرب زمين شكل گرفت و در نتيجه كوششهاي  خستگي ناپذير كساني مانند ريشليو و لويي چهاردهم در فرانسه و گوستاوآدلف در سوئد و پادشاهان سلسله تودر در انگلستان و پطر كبير در روسيه، نظمي نوين بر پايه دولتهاي مقتدر تك مليتي تاسيس شد. اما از آنجا كه قدرت، چه شخصي و چه عمومي، همواره ذاتا" گسترش خواه  است، آن نظام عاقبت به امپراتوري طلبي وايجاد امپراتوريها انجاميد. كشورهايي مانند بريتانيا وفرانسه و اسپانيا و اتريش وعثماني سرزمينهايي پهناور رادر سراسر جهان زير سلطه خوددرآوردند و قدرت و نفوذ خودرا تا دورترين نقاط گيتي گسترش دادند. اما طبعا"  اين توسعه طلبي به گسترش سرزمين محدود نشد، و امپرياليسم  ارضي به امپرياليسم فرهنگي و ديني وسياسي و اجتماعي منجر شد. فرهنگهاي كوچك و بزرگي كه هريك در گذشته در ميان  مردم خودشان اقتدار و اعتبار يافته بودند، به درجات  مختلف دربرابر سلطه فرهنگي كشور گشايان جديد سرفرود آوردند. اين تسليم گاهي ظاهري و تعبدي بود و گاهي رفته  رفته شيوه هاي جديدي راجانشين بعضي از رسوم و عادات كهن  كرد. ولي به هر حال، نه فاتحان واقعا" مي خواستندتمدني  عينا" مانند تمدن خودشان در ساير نقاط عالم به وجود آورند و در آينده بارقيباني از جنس خود روبه روشوند، و نه اقوام و ملل مقهورحاضر بودند يا مي توانستند به آساني  از راه و روش نياكاني دست بردارند.  پس از پايان جنگ جهاني اول در سال 1918، اين فصل در تاريخ جهان كم كم بسته شد دولتهاي فاتح، يعني بريتانيا و فرانسه، نخست امپراتوري بزرگ اتريش - هنگري و عثماني  را قطعه قطعه كردند و مستعمرات آلمان را از دستش بيرون  آوردند، ولي پس از جنگ جهاني دوم خود نيزخواهي نخواهي به  همان سرنوشت تسليم شدند بريتانيا بيشتر خردمندي نشان  داد و آسانتر هند را رها كرد، اما فرانسه نخواست به اين  سير قهري گردن نهد تا سرانجام در دهه 1960 و بعد از جنگي  ناحق و خونين به ناچار از الجزاير دست برداشت به هر تقدير، حاصل اين نخستين دوره استعمارزدايي ظهور كشورهايي  نوبنياد درجامعه جهاني بود كه يكي پس ازديگري به عضويت  سازمان ملل متحد درآمدند و در آنجا به تريبوني آزاد دست  يافتند تا به طرح ادعاهاي تاريخي و فرهنگي جديد بپردازند.  اما هنوز اتحاد جماهير شوروي باقي بود كه رسما" از شمار كثيري از واحدهاي ارضي و سياسي داخلي در اروپا و آسيا تشكيل مي شد، اما عملا" و واقعا" كشورهاي اروپاي شرقي را نيز تحت سلطه داشت. بخش وسيعي از پهنه عالم به دو قطب دنياي سرمايه داري و جهان كمونيسم تقسيم شد، و هر يك از اين دو براي اعمال قيادت بر بخش ديگري كه اصطلاحا" جهان  سوم نام گرفت، به رقابت و معارضه و حتي پيكارهاي مسلحانه  پرداختند كه نمونه آن مداخله خونين شوروي در مجارستان و چك اسلواكي و جنگهاي كره و ويتنام بود در اين دوره به  راستي گفت وگويي ميان دو قطب وجود نداشت، و آنچه بود پيكار و پرخاش بود و در كشورهاي جهان سوم نيز اگر يكسره  طرفدار يكي از طرفين نمي شدند، باري مي كوشيدند از اين  نمد كلاهي براي خود تدارك ببينند و حتي الامكان با حفظ توازن و تامين منافع خويش، از بلعيده شدن بپرهيزند.  اما از اواخر دهه 1970، و پس از خيزش هاي اسلام خواهي در گوشه و كنار جهان، وضع ناگهان دگرگون شد تا آن زمان،  مبارزات ضد استعماري ملتهاي ستمديده همه جا با توسل به  مدرنيسم و انديشه تجدد صورت گرفته بود. حتي در هند،  گاندي و همرزمان او از سنت، استفاده ابزاري كرده بودند و مي خواستند با تكيه بر آن در وهله اول بريتانيا را از سرزمين خود بيرون كنند و در وهله بعد در طريق تجدد گام  بردارند. خيزش هاي اسلامي ايران به عكس مي خواستند به  بنيادهاي سنتي و اصالت اوليه بازگردند و شايد براي  نخستين بار مساله فرهنگ را محور مبارزه قرار دادند. با سقوط رژيم ماركسيستي در دژ اصلي آن، اتحاد جماهير شوروي  و كشورهاي اروپاي شرقي و سرخوردگيهايي كه در سراسر جهان  از كمونيسم پديد آمده، به ناگاه خلا ايدئولوژيك عظيمي در عرصه انديشه و آرمان باز شد و ايدئولوژي اسلام توانست به  آساني وارد ميدان شود و آن خلا را براي بسياري از ستمديدگان دنيا پر كند.  اين وضع عده اي از متفكران غربي را به فكر چاره انداخت و در اين راستا از يك سو خواستند باز تصادم ديرين "هلال و صليب" را زنده كنند. همان طور كه در سده يازدهم ميلادي  جمعي از مسيحيان به انگيزه مخلوطي از تعصبات ديني و منافع تجاري آغازگر جنگهاي صليبي با مسلمين شده بودند،  اين بار نيز اين گونه متفكران در آينه خيال، پيكاري عظيم  ميان جهان غربي و عمدتا" مسيحي و عالم اسلام مجسم  مي كردند و مالا" برخورد اين دو با يكديگر را اجتنابناپذير مي پنداشتند و از سوي ديگر اختلافات درون  ديني و بين فرقه اي مسلمانان را تشديد نمايند. متاسفانه  در اين پندار دو نكته مهم از نظر پنهان مانده است: اولا"  كوچكترين شباهتي بين جهان قرن بيستم و بيست و يكم با دنياي قرون وسطي در فاصله سده هاي يازدهم و سيزدهم، يعني  زمان جنگهاي صليبي، وجود ندارد; ثانيا" گرفتاريها و ابتلائات امروز مانند تقريبا" هر چيز ديگري جهاني است.  پيشرفت علوم و فنون و تكنولوژي در هزار سال اخير به  گونه اي بوده كه ديگر نمي توان آن را تغييري كمي دانست و بايد از تغيير كيفيت سخن گفت. نظير اين دگرگونيها در اذهان و انديشه ها نيز وجود داشته است. ارتباطات به  درجه اي رسيده كه پس لرزه هاي هر رويداد مهمي در هر گوشه  دنيا در سراسر دنيا احساس مي شود. جنگ افزارهاي نوين حد و مرز نمي شناسند، و اشتباهات رهبران سياسي جهان  مي تواند عالم را به كام مرگ و نابودي بيندازد.  به همين نسبت، چنان كه اشاره كرديم، درد و رنج بشري نيز عالمگير شده است. بخشهاي وسيعي از مردم دنيا از صلح و آرامش محرومند. همسايه ها به چشم بيم و سوءظن به يكديگر مي نگرند. مردان و زنان با يكديگر بيگانه شده اند.  كودكان از بي غذايي و بي دوايي مي ميرند. فقر و گرسنگي  مجال زندگي انساني و آبرومندانه را از بسياري از جهانيان  سلب كرده است در بسياري از نقاط، عدالت قضايي و اجتماعي  به صورت سراب درآمده است. كينه و خشونت بيداد مي كند.  جنگهاي ديني و مذهبي و قومي در مناطقي مانند افغانستان و بوسني و الجزاير و تركيه روزانه قرباني مي گيرد. در بسياري از كشورها خودسري و خودكامگي و هرج و مرج دمار از روزگار خلق برآورده است.  در چنين شرايطي، سخن از تصادم مذاهب و اختلاف و نفي  امكان مرابطه و مفاهمه ميان آنها ديوانگي است اگر چنين  تصادمي پيش آيد، هيچ كس در پيشرفته ترين و آرامترين  نواحي غرب از آثار شوم و ويرانگر آن بركنار نخواهد ماند.  گفت و گو و تقريب بين مذاهب و حتي ميان اديان الهي ديگر امروز از زمره تجملات نيست ; ضرورت حياتي است. از 1950 به  بعد، دو بلوك شرق و غرب كوشيدند باتهديد و توسل به  سلاحهاي هسته اي يكديگر را از تجاوز باز دارند، و به  اصطلاح، نوعي توازن وحشت برقرار سازند. ولي اكنون معادله  تغيير كرده است. اختلاف بين دو ابرقدرت نيست كه با خويشتنداري از تبديل آن به يك جنگ جهاني جلوگيري كنند.  اختلاف بين فرهنگهاي متعدد و متنوعي است كه همه  مي خواهند در عرصه جهاني به جايگاه شايسته اي كه حقا" از آن خود مي دانند، دست يابند از طرف ديگر، همه با خطرهايي مواجهند كه اگر بالاتفاق براي دفع آنها مجهز نشوند و حسن نيت به خرج ندهند و با هم به گفت و گو ننشينند، همه را نابود خواهند كرد نمونه بارز چنين  خطرها، تخريب و انهدام محيط زيست است كه اگر راهي براي  جلوگيري از آن انديشيده نشود، غني و فقير نمي شناسد و همه را به بدبختي و بيماري و مرگ سوق خواهد داد.  اما گفت و گو و تقريب ميان مذاهب و اديان فقط راه و روش  است و خود به تنهايي بدون پايه و اساس استوار نمي تواند مشكلات را برطرف كند.  اين مبنا چه مي تواند باشد؟ مبناي تقريب فقط ممكن است حس  مسئوليت و ارزشهاي اساسي و مشتركي باشد كه هدف دين اسلام  است و در همه اديان بزرگ عالم يافت مي شود و مي توان از آن به عنوان اخلاق جهاني استفاده كرد.  به نظر اينجانب مبناي اساسي و استوار بسنده نكردن به  احكام دين و به جاي آن اهتمام به اهداف دين است اهداف  دين غايات دين است و احكام دين مقدمات رسيدن به آن غايات.  پس بايد همواره مقدمات داراي كيفيتي باشند كه به اهداف  منتهي گردند نه جز آن. حال ببينيم اهداف دين چيست؟ هدف دين احمدي احياء ارزشهاي انساني است كه به صراحت در گفته رسول الله(ص)آمده است اني بعثت لاتمم مكارم  الاخلاق.  بايد آنچه را در اعلاميه جهاني حقوق بشر به عنوان حق هر انساني از آن ياد شده است، بر شالوده مشتركات ديني و اخلاقي و فرهنگي با اهل ساير اديان و فرهنگها تعميق و تحكيم كنيم اخلاق جهاني بر اين چهار ركن استوار است.  1- فرهنگ همبستگي و عدالت اجتماعي و اقتصادي  2- فرهنگ عدم خشونت و احترام به هر شكلي از حيات  3- فرهنگ تساهل و راستگويي  4- فرهنگ حقوق مساوي براي جميع انسانها.  تعهد به اين اركان، نه به معناي اين است كه آزادي را با بي بند و باري اشتباه گرفته ايم، نه به معناي اين كه به  علت كثرت گرايي به حقيقت بي اعتنا شده ايم.  قرآن كريم كه از نظر ما مسلمانان عاليترين منبع تعاليم  اخلاقي است، نه تنها بر همه اين اصول صحه مي گذارد، بلكه  در بسياري از موارد به مراتب فراتر مي رود. قرآن آزاد كننده انسان از زنجير سنتهاي پوچ و قدرتمداريهاي مذهبي و سياسي و اقتصادي و قبيله پرستي و نژادپرستي و بردگي و هر چيز ديگري است كه مانع از رسيدن آدمي به سر منزل مقصود شود و اين منزل و مقصد همان است كه در سوره نجم(آيه 42) وعده داده شده است: "و ان الي ربك المنتهي "همه حقوق  بنيادي آدمي در قرآن تاييد و تحكيم شده است. در مورد حق  حيات مي فرمايد: "و لا تقتلو النفس التي حرم الله الا بالحق"(سوره اسراء آيه 23)، و نيز" من قتل نفسا" بغير نفس او فساد في الارض فكانما قتل الناس جميعا" "(سوره  مائده آيه 32) در قرآن مجيد اصول اخلاقي به طور پراكنده مكرر آمده ولي  در دو مورد(سوره مائده آيات 153150 و سوره اسراء آيات  3922)به صورت دسته بندي شده ديده مي شود. مي توان گفت  پيشنهاد اسلام براي اخلاق جهاني همين اصول است. جالباست  كه در يكي از آن دو مورد، اصول مزبور، "اصول حكمت "و در مورد ديگر، "راه راست "خداوند معرفي شده است.  مكتب حقوق طبيعي بر همين مبناي اخلاق فطري استوار است و اديان بزرگ الهي با طرح و احياء اصول و ارزشهاي اخلاقي  مي توانند موجبات تفاهم و هم سخني تمدنها را فراهم و از اين رهگذر از سوئي خدمت بزرگي به صلح و آرامش جهاني  بنمايند و از سوي ديگر مهار كننده سركشي و طغيان قدرت  گردند.  اسلام يك دين الهي - اجتماعي است و با توجه به بعد اخير (اجتماعي بودن)بعد ديگري بر آن افزوده مي شود كه آن  نظام مديريتي است. رسالت اجتهاد آن است كه بتواند اين  ابعاد سه گانه را در كنار يكديگر هدايت نمايد.  اجتهاد قوه فعاله اي است كه مي تواند تكاليف ديني را در ارتباط با افراد و جامعه و نظام حاكم و مديريت جامعه به  منظور تحقق يافتن غايات و اهداف دين تبيين نمايد و بگويد انتظار اسلام از اين سه واحد چيست. چه فردي را مي پذيرد تا بتوان به او گفت: فرد مسلمان. چه جامعه اي را مي پذيرد تا بتوان به او گفت: جامعه مسلمان، و چه مديريت  اجتماعي، سياسي، تربيتي، قضايي و اقتصادي را مي پذيرد كه  بتوان گفت: نظام اسلامي.  اسلام نظامي را مي پذيرد كه عامل بالعدل باشد: ان تحكموا بالعدل و جامعه اي را مي پذيرد كه قائم بالقسط باشد، ليقوم  الناس بالقسط. جامعه اي سربلند و سرافراز باشد، ولله  العزتو لرسوله و للموءمنين. متحد و يكپارچه باشد بعضهم  اولياء بعض. افراد نسبت به خوبي ها بر يكديگر تسابق  بجويند فاستبقو الخيرات.  و افرادي رامي پذيرد كه داراي جهان بيني صحيح و موءمن و نيكوكار باشند. الذين آمنوا و عملو الصالحات.  اجتهاد اگر از مسائل حيات انسان معاصر خويش غافل باشد،  فلسفه اصلي خود را نفي كرده است، زيرا فلسفه اصلي اجتهاد،  تعيين مسير حوادث واقعه از ديدگاه دين است حوادث واقعه،  يعني مسائل گوناگون انسان معاصر. از مسائل زندگي انسان  گذشته هر چه در زندگي انسان معاصر حضور دارد، مسئله اصلي  اجتهاد نيست، زيرا آنها به تجربه درآمده است. مسئله اصلي  اجتهاد بخش متحول زندگي است نه بخش ثابت آن. و در اين  بخش متحول است كه دين بايد حضور پاسخگو و هدايت كننده  خويش را نشان بدهد واجتهاد در واقع سخنگوي دين است.  پس اجتهاد بايد به دو امر مهم توجه تام داشته باشد:  1- اين كه احكام استنباطي بايد همه درجهت تحقق اهداف دين  يعني تحقق مكارم اخلاق و قيام به قسط و ساير اهداف ذكر شده باشند و نه تنها معارض با آن و از بين برنده  زمينه هاي آن نباشند، بلكه به عكس زمينه ساز تحقق آن  اهداف اصلي باشند.  2- اين كه هر حكمي كه براي تحقق آن اهداف لازم است و در مورد موضوعات مختلف تاكنون استنباط و عرضه نشده است،  استنباط و عرضه كند. و از اينجاست كه شماره آيات الاحكام  و اخبار الاحكام بسيار تفاوت مي كند.  ملاحظه مي فرمائيد. در اجتهاد رائج چه بسا آيات تلاوت  شده در گفتار من، آيات مربوط به عدل، عزت، وحدت، تسابق  به خير و... جزء آيات الاحكام شمرده نشوند، و اخبار وارده در اين گونه مسائل صرفا" به جنبه اخلاقي حمل گردند.  ولي به نظر اينجانب اصول اخلاقي، هدف دين و مي توان گفت  اصول پيش فقهي است، و همواره در استنباط احكام شريعت  لازم الرعايه است. با رعايت اصول مزبور مي توان به امور مشترك و مايه تقريب دست يافت. و از فتاوي موجب نزاع كه  به حكم قرآن نتيجه ضروري و منطقي آن ايجاد فشل و گسيختگي  اجتماعي و فرهنگي است، اجتناب نمود.  بايد همه احساس كنند كه اعضاي يك پيكرند و بهروزي و سعادتشان به يكديگر و به نعمات خدادادي در روي زمين  وابسته است. بايد هر چه به خود روا نداريم به ديگران نيز روا نداريم مروت را پيشه كنيم و از خشونت بپرهيزيم وبه  آرامش و صلح احترام بگذاريم. در تحقق عدالت اجتماعي و اقتصادي تلاش كنيم، حق گويي و شفقت و انصاف را در همه  حال شعار اسلامي خود قرار دهيم، چون به حقيقت قصوي و منجي لايزال ايمان داريم و اجازه ندهيم تفاوت سنتها و فرهنگها به اختلاف مذهبي تبديل گردد و به نام خدا و رسول  به نزاع و تشاجر با يكديگر بپردازيم و روز به روز به نام  احكام شريعت از اهداف شريعت دورتر گرديم. 
