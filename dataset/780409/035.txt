   از سال هشتاد و سوم هجرت - سال ولادت امام صادق(ع)- تا سال يكصدو چهل و هشت - سال رحلت آن حضرت - دوازده تن از دو خاندان مرواني و عباسي حكومت مسلمانان را به دست گرفتند.  جز عبدالملك پسر مروان و هشام پسر عبدالملك كه هر يك  بيست سال حكومت كرده اند، روزگار حكومت ديگر زمامداران  كوتاه بوده است. طبيعي است تغيير حاكمان - آن هم حاكمان  خودكامه- آشفتگي وضع سياسي و اجتماعي را به دنبال داشته  باشد، به خصوص كه در دو دهه اخير زندگاني اين امام،  حكومت از خانداني به خاندان ديگر انتقال يافت و اين  انتقال با آشوبها و كشتارها همراه بود.  اين دگرگونيها چرا رخ داد؟ و آن كشتارها براي چه بود؟ و در اجتماع آن روز بخصوص در شهر مدينه و جايگاه پرورش اين  امام چه اثري يا اثرهايي گذاشت؟ شرح حال نويسان به اين  قسمت از تاريخ كمتر توجه مي كنند، درصورتي كه حادثه ها جزئي از تاريخ است و بايد به علت و اسبابهاي پديدآمدن آن  حادثه توجه شود، از سوي ديگر اين حادثه ها جزئي از تاريخ  زندگاني كسي است كه نويسنده درباره او به بحث مي پردازد.  در اين فصل كوشش شده است تا آنجا كه اين مختصر گنجايش  دارد علت اين حادثه ها روشن شود.  در خاندان مرواني عبدالملك نيرومندترين حاكم اين تيره  است. در دوره او سپاهيان اسلام به گشودن سرزمينهاي  تازه اي دست يافتند و حاكمان دست نشانده وي با سختگيري  تمام مخالفان را سرجاي خود نشاندند. حكومت او بيست سال  دوام يافت و در اين مدت وضع داخلي سر و صورتي يافت.  پس از عبدالملك حكومت اين خاندان اندك اندك دچار آشفتگي  گرديد و سرانجام چنان كه مي دانيم از ميان رفت و عباسيان  جاي آنان را گرفتند. موجب اين آشفتگي، ناخرسندي مردمي  بود كه اين تيره بر آنان حكومت مي كردند اين ناخرسندي  در آغاز در مردم غيرعرب پديد آمد، اما عرب را نيز فراگرفت. نخست به سبب ناخرسندي مردم غيرعرب اشارت مي كنم  آنگاه درباره عرب نيز مختصري نوشته مي شود، هرچند در كتابهاي ديگر مخصوصا" پس از پنجاه سال وتاريخ تحليلي  اسلام علت اين ناخرسندي نوشته شده است.  * هنگامي كه اسلام از شبه جزيره عربستان به سرزمينهاي  همسايه ازجمله ناحيه شرقي آن درآمد، مردمي بسيار، نه از بيم كشتار يا پرداخت جزيه(چنان كه برخي غرض ورزان يا ناآشنايان به تاريخ پنداشته اند)بلكه از روي رغبت آن  دين را پذيرفتند آنچه آنان را به استقبال از اسلام  واداشت شعارهايي بود كه مبلغان اين دين سرمي دادند، يا آيه هايي از قرآن كريم كه بر مردم مي خواندند، يا درسهايي كه از گفتار و كردار رسول(ص)با آنان درميان  مي نهادند و آن مردم هر روز بيشتر شيفته اين دين و گسترش  آن مي گرديدند. سرلوحه همه اين دعوتها، تقوابود و برادري  و برابري(رفتاري كه آن مردم در آن روزگار خواهان آن  بودند، چرا كه از ستم و بخصوص نابرابري رنج مي بردند).  اما هنوز نيم قرن از رحلت پيغمبر نگذشته بود كه  اندك اندك ديدند آنچه خواهان آنند و براي رسيدن بدان  اسلام را پذيرفته اند و ازياري حاكمان خود دست كشيده اند،  در اين مدعيان جانشيني پيغمبر و امارت بر موءمنان، ديده  نمي شود خلافت رسول خدا(ص)به خانداني انتقال يافته است  كه تا توانستند با پيغمبر و اسلام جنگيدند و سرانجام چون  جز پذيرفتن اين دين راهي پيش پاي خود نديدند، به زبان  گفتند مسلمانيم و در رفتار آنچه كردند و در گفتار آنچه  گفتند، همه يا بيشتر آن مخالف اسلام بود.  كسي كه خود را اميرموءمنان مي خواند و بر مسند خلافت  پيغمبر نشسته است ستمكاري است خودكامه، نژادپرست،  مال اندوز و قدرت خواه كه جزخود و پيرامونيان خود را به حساب نمي آورد و در دلبستگي به تجمل و آراستن دستگاه  حكومت، امپراتوران روم و شاهان ايران را مقتداي خود ساخته است. چون كار در حوزه خلافت چنين باشد، پيداست  حاكمان آنان در سرزمينهاي دوردست چه مي كرده اند و از مردمي چون زياد كه پدر او معلوم نيست، عبيد پسر او، حجاج  پسر يوسف، خالد پسر عبدالله، عمرو پسرهبيره، يوسف پسر عمر و نصر سيار چه انتظاري مي توان داشت؟ بيابان گرداني  نو به دولت رسيده، از علم بهره اي نگرفته، از تقوا درسي  نياموخته، از برادري و برابري بويي نبرده، شيفته حكمراني،  دور از مردمي و انساني. چنين مردمي برآنان كه زيردستشان  به سر مي بردند، بزرگي مي فروختند و خود را برتر و زيردستان را فروتر مي شمردند و گستاخي را تا آنجا رساندند كه بدين مردم، رخصت نمي دادند در نماز هم با آنان برابر باشند طبيعي است آن مردم حكومت چنين حاكمان  را برنتابند اماچون پراكنده بودند، درخود توانايي آن را نمي ديدند كه بپاخيزند و بستيزند و در پي فرصت به سر مي بردند كه كسي به نام دين ياحمايت از اسلام و خاندان  رسول(ص)برخيزد و اينان گرد او را بگيرند وضع اجتماعي  مردم ايران در آن ساليان چنين بود.  اما تنها ايرانيان نبودند كه حكمراني اين مدعيان  جانشيني رسول خدا را برنمي تافتند، مردمي از عرب هم از آنان دلي خوش نداشتند از عراقيان و همچشمي آنان با شاميان، در كتاب علي از زبان علي(ع)و كتاب پس از پنجاه  سال يا قيام حسين(ع)آنچه بايست آورده ام و در اينجا به  تكرار آن نمي پردازم، اما ناگفته نماند كه قيامهاي سال  سي و ششم تا سال شصت و چهارم و حركتهاي سال هشتادم تا يكصدوسي ام مردم عراق را بايد نيك بررسي كرد.  اين قيام و حركتها به ظاهر به نام بازگرداندن سنت رسول(ص) يا انتقام گرفتن از دشمنان اهل بيت بود گروهي از مردم  هم در آن شركت كردند كه به راستي خواهان اسلام زمان  پيغمبر بودند و مي خواستند عدالت در اجتماع مسلمانان  رواج يابد. اما آنچه بيشتر، در اكثريت آن قيام كنندگان  به چشم مي خورد، ستيزه عراق با شام است كه پيشينه اي  طولاني دارد.  در دوره مروانيان دو دستگي ديگري در عرب پديد آمد كه در آشوبها اثر فراواني داشت و اين دو دستگي تا سالياني چند از حكومت عباسيان نيز ادامه يافت و آن درگيري عربهاي  شمالي با جنوبي بود. اين دو نژاد كه هريك از صدها سال  پيش از اسلام خود را عرب و ديگري را وابسته به عرب مي دانست، با پديد آمدن اسلام و به بركت اين دين و نصيحتهاي پيغمبر اندك اندك با هم آشتي كردند و برادر شدند، اما هنوز بيش از سي سال بر اين برادري نگذشته بود كه از نو دشمن هم گرديدند. ديگر بار سنتهاي جاهلي زنده  شده و مضري و يماني با نامهاي ديگري چون قيسي و كلبي به  جان هم افتادند روزگار معاويه و يزيد دوران پيش افتادن  مضريان بود. اما پس از مرگ اين دو امير، فرصت به دست  يمانيان افتاد.  مروان پسر حكم كه نخستين حاكم از شاخه ديگر سفياني است،  سال 64 هجري در مرج راهط كه در شرق غوطه دمشق است با ضحاك پسر قيس روبه رو گرديد ضحاك در روزگار معاويه و يزيد در شام كارها را به دست داشت. او از تيره قيسيان و از عربهاي شمالي است. كلبيان با گروهي از امويان گرد مروان پسر حكم را گرفتند و در جابيه كه دهي است نزديك  دمشق با او به امارت بيعت كردند. پيشقدمي كلبي در رساندن  مروان به حكومت بر ضحاك كه قيسي بود گران افتاد، او جانب پسر زبير را گرفت و به مقابله با مروان برخاست. در جنگي  كه در گرفت، ياران مروان پيروز شدند و رويارويي قيسي و كلبي آغاز شد.  شاعران دو تيره درباره اين رويداد شعرها ساخته اند كه  خاطره ايام العرب و جنگهاي جاهلي را در ذهن پديد مي آورد.  گمان دارم مثل "اذل من قيسي بحمص "يادگار اين دوره باشد.  از اين نبرد است كه دسته بندي مضري و يماني، يا قيسي و كلبي آغاز مي گردد و خليفه هاي مرواني ناچار مي شوند برحسب مصلحت گاه اين تيره و گاه آن تيره را حمايت كنند و طبيعي است كه با روي كار آمدن هر دسته و كنار ماندن دسته  ديگر توطئه ها آغاز شود و مخالفتها پديد آيد و آشوبها به  راه افتد. در حكومت عبدالملك پسر مروان(8665 ه-) پيشروي مسلمانان در شرق ايران ادامه يافت. در اين  لشكركشي شمار بسياري از قحطانيان بدان سرزمينها روي  آوردند. اين روي آوردن براي درآوردن مردم به دين اسلام  بود يا بهره گيري از غنيمتهاي جنگي؟ خدا مي داند. مسلم  است گروهي درد دين داشتند و مي خواستند اسلام را پيش  ببرند، اما مردمي هم در پي به دست آوردن مال دنيا بودند.  چنين انديشه تازگي نداشت، در زمان رسول خدا(ص)نيز چنين  بود. آن روايت كه از پيغمبر اسلام رسيده و در كتابهاي  حديث ديده مي شود، نمودار اين دو گونه انديشه است: آن كس  كه براي خدا و رسول هجرت كرد،(مزد)هجرت او با خدا و رسول است و آنكه براي دنيا هجرت كند يا خواهد زني به دست  آرد، مزد هجرت او همان است.(1) قحطانيان را بيشتر خليفه ها به سرزمينهاي دوردست(شرق  اسلامي)مي فرستادند تا از شر درگيري آنان با مضريان  درامان باشند. اما آنان كينه قيسيان را از خاطر نمي بردند. چنان كه قيسيان نيز پيش افتادن آنان را برنمي تافتند.  در سال هشتادم از هجرت، حجاج، عبدالرحمان پسر محمد اشعث  را كه از مردم جنوب عربستان بود به حكومت سيستان فرستاد.  ناگفته نماند كه حجاج از طايفه ثقيف و از عربهاي شمالي  است و عبدالرحمان، از مردم كنده(جنوب عربستان)حجاج از عبدالرحمان دلي خوش نداشت و گويا مي خواست او را به جايي  دور دست بفرستد تا براي او مزاحمتي نداشته باشد. در اين  سال رتبيل حاكم كابل به سيستان حمله برده بود.  عبدالرحمان بدان جا رفت و لشكريان رتبيل را سركوب كرد و نامه اي به حجاج نوشت كه ما دشمن را از اين سرزمين بيرون  كرديم و غنيمتهاي فراوان به دست آورديم. مصلحت نمي بينيم  پيشروي را ادامه دهيم.  حجاج درخواست او را نپذيرفت و نوشت: دشمن را دنبال كن !  پسر اشعث سران لشكر را كه از قطحانيان بودند گردآورد و گفت: راي من اين است كه جنگ نكنيم اما حجاج نمي پذيرد.  شما چه مي گوييد؟ آنان گفتند: حجاج خواهان از ميان بردن  ماست. ما را به جنگ ايرانيان مي فرستد اگر پيروز شويم به  سود اوست و اگر كشته شويم از دست ما آسوده مي شود. پسر اشعث از فرمان حجاج سرباز زد و با سپاه خود رو به عراق  نهاد و با حجاج درافتاد. نخست سپاه حجاج شكست خورد اما وي از عبدالملك ياري خواست. سرانجام در ديرالجماجم - جايي  در هفت فرسنگي كوفه - جنگ آغاز شد. مردمي كه از حجاج  ناخشنود بودند به ياري عبدالرحمان شتافتند، اما در پايان  سپاه عبدالرحمان شكست خورد و خود او گريخت و به سيستان  رفت.(2) اين درگيريها چون قبيله اي بود از به هم افتادن دو تيره  بيرون نمي رفت و مردم بومي در آن دخالت نمي كردند، يا دخالت را به مصلحت خود نمي ديدند، اما اگر كسي به نام  دين يا به نام ياري خاندان رسول(ص)برمي خاست، اينان گرد او فراهم مي شدند چنان كه چون مختار پسر ابوعبيده ثقفي  در سال 66 هجري به نام خونخواهي سالار شهيدان قيام كرد موالي پيرامون او فراهم شدند. ابن قتيبه نوشته است: چون  عمير پسر حباب نزد ابراهيم بن مالك اشتر(سردار مختار) رفت تا او را از آمدن سپاه شام خبر دهد و ابراهيم از او پرسيد براي چه آمده اي گفت: از آن دم كه بر لشكرگاه تو رسيدم غمي مرا فراگرفته، چرا كه تا رسيدن به تو كلمه اي  عربي نشنيدم. تو با اين عجمان مي خواهي با دلاوران شام  كه چهل هزار تن اند بجنگي؟(3) قيام مختار چنان كه مي دانيم بي نتيجه ماند و يكي از علتها يا مهمترين علت شكست او همين بود. عربها با يكديگر دشمني مي كنند و به جان هم مي افتند، اما چون پاي بيگانه  در ميان آيد به هم مي پيوندند و با بيگانه درمي افتند.  سران قبيله ها كه حكومت موالي را تحمل نمي كردند مختار را رها كردند و گرد پسر زبير را گرفتند.  مختار كشته شد اما از او يادگاري ماند كه بعضي  قيام كنندگان بعد از او از آن سود جستند و آن بهره گيري  از اخبار رسيده درباره مهدي(عج)براي پيشبرد مقصدهاي  سياسي بود كه در عصري كه از آن سخن مي گوييم - عصر امام  صادق(ع)- هم مدعياني داشت.  پانوشتها:  1- بخاري، صحيح، كتاب الايمان، ج 1، ص 22 2- الكامل، ج 4، ص 485461 3- الاخبار الطوال، ص 18 
