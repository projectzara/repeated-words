 گروه شهرستانها: يكي از سرمايه هاي ملي كه نبايد بيهوده  از آن مايه گذاشت و بايد محور انسجام و وحدت ملي باشد موقعيت و جايگاه امام خميني(ره)و مقام معظم رهبري است  كه همه گروهها و جناحهاي كشور بايد تلاش كنند تا اين  سرمايه ها حفظ شوند.  به گزارش خبرنگار همشهري در ساري استاندار مازندران در جمع اعضاء ستاد گراميداشت يكصدمين سال تولد امام  خميني(ره)گفت: امام يك شخصيت فراجناحي بود و در برخورد با آراء او نبايد اقدام گزينشي داشته باشيم به عبارت  ديگر نبايد تعبير به راي كرد و بهتر است مراكزي وجود داشته باشند كه بدور از حب و بغض هاي حزبي و جناحي، روي  افكار امام كار تحقيقاتي كنند. مهندس كشاورزيان همچنين  افزود: فعاليت گروههاي سياسي در كشور ما در عين آن كه  نويدبخش يك حركت مثبت است اما بايد اذعان داشت، هنوز اين  گروهها به عقلانيت سياسي دست نيافته اند و لازم است با تلاش مضاعف خود را به مرحله بالندگي و بلوغ سياسي  برسانند و مرز بين منافع جناحي و گروهي را با منافع ملي  تميز دهند و خطهاي قرمز را درك كنند و ضمن فعاليت حزبي،  مسائل ملي را رعايت كنند. وي افزود: در سده هاي اخير تاريخ ملتها، شخصيتي با نفوذ ديني و سياسي امام خميني(ره) وجود ندارد، هر چند فقها و علماء زيادي آمدند و رفتند و پيشرفتهاي خوبي در باب فقه و اجتهاد داشتند، اما در ابعاد ديگر يا كار نكردند و يا توفيقي نداشتند، اما امام  علاوه بر برخورداري از فقه و اجتهاد، در ابعاد سياسي نيز از اوان جواني ضمن پرداختن به درس و بحث در فكر تشكيل  حكومت اسلامي بود تا موجبات پياده شدن احكام الهي را در جامعه فراهم كند و اين از دغدغه هاي فكري امام راحل بود.  استاندار مازندران اضافه كرد: مهمترين ويژگي امام اخلاص  وي بود به گونه اي كه در كلام او هيچ چيز غير از خدا مشهود نبود. كشاورزيان سپس از اعضاي ستاد گراميداشت  سالگرد تولد امام خميني(ره)در مازندران خواست با دوري  از تشريفات درباره ابعاد شخصيت و سيره عملي بنيانگذار جمهوري اسلامي به تحقيق و بررسي بپردازند تا از اين طريق،  نسل هاي كنوني و آينده كه از نزديك ايشان را درك  نكرده اند، از آن بهره مند شوند. 
