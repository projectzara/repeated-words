 گروه شهرستانها: بخشي از امور متعدد در امر نگهداري  راههاي روستايي، براي مشاركت به پيمانكاران بخش خصوصي  واگذار مي شود.  به گزارش خبرنگار همشهري در گرگان مديركل راه روستايي  وزارت جهاد سازندگي در اولين گردهمايي منطقه اي راه  روستايي كشور در مركز ترويج سازمان جهاد سازندگي استان  گلستان با اشاره به اين كه از سال آينده نگهداري راههاي  روستايي در اولويت برنامه هاي اين اداره كل قرار مي گيرد گفت: همه افرادي كه داراي تجربه، تخصصي و استعداد لازم  در اين زمينه هستند مي توانند نسبت به تشكيل شركتهاي  تعاوني راهداري و نگهداري راهها اقدام و پس از تاييد صلاحيت، مجوزهاي لازم را كسب كنند.  محمدحسن هوائي با اعلام اين مطلب كه با واگذاري اين امر به بخش خصوصي اداره كل راه روستايي وزارت جهاد فقط نظارت  بر كارها را به عهده خواهد داشت افزود: براي پايين آوردن  هزينه نگهداري راهسازي به مطالعه، طراحي، اجرا، تخصص و نظارت دقيق و مناسب در زمان اجرا لازم است.  وي گفت: براي داشتن يك راه روستايي مناسب به فاصله يك  كيلومتر حداقل بايد 20 ميليون تومان هزينه شود ولي به  دليل كمبود اعتبار در اين بخش به ناچار با هزينه هاي در نظرگرفته شده راههاي روستايي ساخته مي شود.  مديركل راه روستايي وزارت جهاد سازندگي با اشاره به اين  كه در سال جاري 2000 كيلومتر راه روستايي در كشور احداث  مي شود گفت: براي بهسازي و روكشي آسفالت 4 ميليارد و 700 ميليون تومان، احداث پلهاي منفرد و خريد ماشين آلات و تجهيزات نگهداري راهداري هر يك مبلغ يك ميليارد و 500 ميليون تومان و براي مطالعه راههاي روستايي با شاخص ملي  (راهي كه دو منطقه در دو استان را به هم متصل مي كند) امسال هزينه مي شود.  وي همچنين گفت: براي توسعه روابط و خدمات رساني سريع  حداقل بايد در هر 100 كيلومترمربع 20 كيلومتر راه مناسب و قابل دسترسي باشد در حالي كه در كشور ما با همين مسافت  10 الي 11 كيلومتر راه داريم كه براي تطابق با استانداردهاي جهاني لازم است به دو برابر افزايش يابد. 
