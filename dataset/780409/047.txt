 گروه سياسي: آقاي سيدمحمد خاتمي رئيس جمهوري در ديدار وزير دفاع يونان با اشاره به روابط ديرينه ايران و يونان  بر تاثير متقابل تفكر و فرهنگ ميان دو ملت تاكيد كرد و وجود مشتركات ميان دو كشور را زمينه ساز روابط نمونه  تهران- آتن در سطح بين المللي دانست.  به گزارش ايرنا آقاي خاتمي در اين ديدار ضمن اظهار تاسف  از وجود سوءتفاهم در روابط كشورهاي جهان به اين نكته  اشاره كرد كه طرح گفتگوي تمدنها براي گشودن افقي تازه  براي بشريت در قرن تازه است. رئيس جمهوري گفت: وجه غالب ارتباط در قرني كه به پايان آن مي رسيم ستيز، درگيري و تبعيض بوده است اميدوارم وجه غالب ارتباط در قرن تازه  گفت وگو و تفاهم باشد.  رئيس جمهوري با بيان اين كه "ما خواستار صلح براي همه  بشر هستيم "تاكيد كرد: صلح برقرار نمي شود مگر اينكه  عدالت در روابط بين المللي حاكم باشد و انسانها هر كجا وهر مرتبه اي كه هستند براساس احترام متقابل با يكديگر سخن بگويند.  آقاي خاتمي با اشاره به سوابق تاريخي دو كشور روابط فرهنگي و سياسي دو كشور را در مسير تفاهم، امنيت و صلح  دانست و اظهار اميدواري كرد كه توسعه همكاريهاي دوجانبه  از جمله همكاريهاي دفاعي هم براي دو كشور و هم براي مردم  منطقه و جهان يك نوع امنيت برقرار كند.  رئيس جمهوري در عين حال تصريح كرد: جمهوري اسلامي ايران  اگر در زمينه دفاعي با يونان سخن مي گويد، اين گفت وگو به زيان هيچ كشوري نيست و تلاش ما براي امنيت و ثبات دو كشور منطقه و جهان است.  رئيس جمهوري با اشاره به لزوم افزايش همكاريها و ارتباطات در سطح جهان گفت: بايد دقت كنيم كه سوءتفاهمي  پيش نيايد كه جهاني شدن به معناي اربابشدن يك قدرت بر همه دنيا است و اين به نفع هيچ كس نيست كه همه كشورها تابع يك قدرت باشند.  " آكيس تسوها تزوپوليس "وزير دفاع يونان نيز در اين ديدار روابط دو كشور را ديرينه خواند و با اشاره به مشتركات  موجود اظهار داشت: ايران و يونان از عوامل مهم پايداري  در منطقه به حساب مي آيند و يونان علاقه مند است با ايران در جهت صلح و امنيت همكاري نمايد.  وي ضمن تقدير از سياست هاي رئيس جمهوري اسلامي ايران  افزود: اكنون جو خوبي در اروپا نسبت به جمهوري اسلامي  ايران مشاهده مي شود و تمايل عمومي نسبت به گسترش روابط با جمهوري اسلامي ايران وجود دارد.  از سوي ديگر وزير دفاع يونان ديروز با آقاي ناطق نوري  رئيس مجلس شوراي اسلامي ديدار و گفت وگو كرد.  به گزارش اداره اخبار و رسانه هاي گروهي مجلس شوراي  اسلامي، دراين ديدار آقاي ناطق نوري با اشاره به روابط خوب دو كشور در تاريخ مناسبات في مابين گفت: ايران و يونان دو كشور با هويت، با فرهنگ و اصيل هستندكه مشتركات  زيادي دارند و اين اشتراكات سبب مي شود كه روابط خود را در تمام زمينه ها در جهت منافع دو ملت گسترش دهند. 
