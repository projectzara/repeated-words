 حقوق ملت عنوان فصل سوم قانون اساسي جمهوري اسلامي است  كه طي بيست و چهار اصل(از اصل نوزدهم تا اصل چهل و دوم) بر موارد مختلف حقوق فردي و آزاديهاي عمومي كه بر مبناي  اصل برابري حقوقي براي تمامي شهروندان ايراني در نظر گرفته شده تاكيد دارد.  از جمله آزاديهاي مصرح در فصل سوم قانون اساسي جمهوري  اسلامي آزادي نشريات و مطبوعات در بيان مطالب است كه اصل  بيست و چهارم تنها قيود آن را مخل نبودن به مباني اسلام  و حقوق عمومي اعلام كرده كه تفصيل آن را قانون معين  مي كند.  منظور از اين قانون نيز عمدتا قانون مطبوعات است كه به  عنوان قانون عادي در مجلس تصويب مي شود. به دليل اهميت  آزادي مطبوعات كه جزو حقوق اساسي ملت است اصولا قانونگذاران در اكثر كشورها سعي دارند از ايجاد محدوديتهاي غيرضروري بر سر راه مطبوعات جدا خودداري كنند.  بر همين اساس نمايندگان مجلس شوراي اسلامي هنگامي كه در سال 1364 قانون مطبوعات فعلي را تصويب مي كردند برغم  شرايط جنگي كه اصولا پذيرش برخي محدوديتها منطقي و معقول  به نظر مي رسيد، از ايجاد محدوديتهايي كه در عمل مانع  كار مطبوعات به عنوان نمايندگان افكار عمومي و دفتر خاطرات روزانه ملت شود خودداري كردند. اما اكنون كه شرايط جنگي سپري شده و نظام مرحله تثبيت خود را پشت سر مي گذارد معلوم نيست عده اي از نمايندگان دوره پنجم كه  آخرين سال نمايندگي خود را نيز طي مي كنند بر چه اساسي  طرح اصلاح قانون مطبوعات را آن هم با هدف ايجاد محدوديتهاي بيشتري براي مطبوعات پيشنهاد كرده اند. شايد اين نمايندگان به هر دليل نسبت به برخي روزنامه نگاران  نظر مساعدي نداشته باشند اما آيا از عواقب عمل خود در ايجاد محدوديت براي مطبوعات آگاه هستند يا خير؟ ترديدي  نيست چنانچه گستره محدوديتها بر سر راه بيان و انتشار مطالب در مطبوعات بيشتر شود در واقع اين مردم هستند كه  از اطلاعات محروم شده اند وگرنه روزنامه نگاران كه در هر صورت از اطلاعات و اخبار آگاه خواهند بود هر چند كه در انتشار آن محدود باشند. در چنين شرايطي است كه ملت حق  دارد از نمايندگان خويش در مجلس سئوال كند آيا با تصويب طرح اصلاح قانون مطبوعات و ايجاد محدوديت در مقابل حقوق  اساسي كه قانون اساسي جمهوري اسلامي براي آنها در نظر گرفته باز هم مي توانند به وظيفه نمايندگي خويش عمل كنند و به سوگندي كه در اولين روز حضور در مجلس در برابر قرآن  مجيد به خداي متعال در خصوص حفظ حقوق ملت و خدمت به مردم  ياد كرده و زير آن را امضاء كرده اند پاي بند باشند؟ در هر حال نتيجه اين آزمون بزرگ از دو حال خارج نيست. يا اين كه اكثريت نمايندگان با طراحان طرح اصلاح قانون  مطبوعات كه در چارچوب منافع فردي و گروهي اين طرح را ارائه كرده اند همگام شوند و با تصويب آن عدم پذيرش خود در آزمون حفظ حقوق ملت و عدم پاي بندي به سوگند خويش را در حفظ حقوق ملت را اعلام دارند. و يا اين كه اكثريت  نمايندگان مجلس با عنايت به وظيفه خطير خود همچون بسياري  از موارد گذشته كه پاي حقوق ملت در ميان بوده با راي  ندادن به چنين طرحي ضمن اعلام قبولي در آزمون دفاع از حقوق مردم به صراحت اعلام دارند نمايندگان واقعي مردم  هرگز حقوق اساسي آنان را در كشاكش منازعات سياسي و جناحي  قرباني نخواهند كرد هرچند كه عده اي معدود منافع خويش را در اين امر ببينند و طبيعي است كه ملت از نمايندگان  واقعي خويش چيزي غير از اين انتظار نداشته باشد. 
