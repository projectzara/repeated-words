 ملاحظاتي در باب تغيير قانون انتخابات(2) همانطور كه در مقدمه ديروز گفته آمد، درباب اصلاح قانون  انتخابات مجلس شوراي اسلامي يك طرح از سوي كميسيون  شوراها و امور داخلي مجلس و يك لايحه از طرف هيات دولت  ارائه شده است. در اين سلسله مقالات اين دو با هم مقايسه  مي شوند و نقاط قوت و ضعف آنها در آينه اصول حقوقي منبعث  از قانون اساسي مورد نقد و بررسي قرار مي گيرند.  نخستين و جدي ترين تفاوت اين دو پيشنهاد، در ماده 3 نمايان است. كميسيون شوراها دقيقا ماده 3 قانون فعلي  انتخابات را كه در سال 1374 به تصويب رسيده، تكرار كرده  است; يعني اينكه نظارت بر انتخابات مجلس شوراي اسلامي به  عهده شوراي نگهبان مي باشد. اين نظارت استصوابي و عام و در تمام مراحل در كليه امور مربوط به انتخابات جاري است.  در پيشنهاد دولت براي اصلاح ماده 3 قانون انتخابات آمده  است" به موجب اصل 99 قانون اساسي نظارت بر انتخابات  مجلس به عهده شوراي نگهبان مي باشد كه براساس اين قانون  اعمال مي شود".  اصل نودونهم قانون اساسي مقرر مي دارد:  شوراي نگهبان نظارت بر انتخابات مجلس، خبرگان رهبري،  رياست جمهوري، مجلس شوراي اسلامي و مراجعه به آراء عمومي  و همه پرسي را بر عهده دارد.  در نگاه اول حداقل اين نكته به چشم مي آيد كه در لايحه  پيشنهادي دولت و اصل نودونهم قانون اساسي نظارت فاقد وصف  استصوابي است و تاسيس حقوقي نظارت به صورت مطلق ذكر شده  است هر چند وفق اصل نودوهشتم قانون اساسي تفسير قانون  اساسي به عهده شوراي نگهبان است كه با تصويب سه چهارم  آنان انجام مي شود.  سابقه ورود عنوان نظارت استصوابي در قانون انتخابات:  اولين قانون انتخابات مجلس شوراي اسلامي در نهم اسفند سال 1362 به تصويب رسيد كه اين قانون تا بيست و نهم بهمن  سال 1370، 9 بار اصلاح شد. در قوانين انتخابات مجلس  شوراي اسلامي تا مرداد سال 1374 در باب بحث نظارت چنين  آمده است: "نظارت بر انتخابات مجلس به عهده شوراي نگهبان  مي باشد اين نظارت عام و در تمام مراحل در كليه امور مربوط به انتخابات جاري است. " به عبارت ديگر تا آستانه انتخابات دوره پنجم قانونگذاري  مجلس، عبارت نظارت استصوابي در قوانين مصوب مجلس نبود.  در حاليكه شوراي نگهبان براساس اختيارات خود، وفق اصل 98 قانون اساسي در اول خردادماه 1370 و در آستانه برگزاري  انتخابات دوره چهارم مجلس، نظارت مندرج در اصل 99 قانون  اساسي را نظارت استصوابي تفسير كرد و آنرا شامل تمام  مراحل انتخابات از جمله تاييد و رد صلاحيت نامزدها اعلام  كرد. اين نظارت استصوابي در انتخابات دوره چهارم بدون  اينكه مجلس قانوني تصويب كرده باشد به مورد اجرا در آمد.  به گونه اي كه حتي تعدادي از نمايندگان دوره سوم كه چند ماه از مدت نمايندگي آنان باقي بود، براي شركت در انتخابات دوره چهارم رد صلاحيت شدند.  بنابراين آنچه ظهور دارد آنست كه اولا اينكه گفته مي شود،  شوراي نگهبان مجري قانون است، و اگر قانون اشكال دارد به مجري ايراد نگيريد، بيان محكمي نيست. چون اساسا"  مسئله نظارت استصوابي قبل از قانون سال 1374 مجلس به  مورد اجرا گذاشته شده است.  ثانيا" اينكه گفته مي شود نظارت استصوابي مانع ورود قاچاقچيان و مجرمين و.. به مجلس مي شود نيز بي وجه  مي نمايد. چه اين عده اساسا" نمي توانند از صافي هياتهاي  اجرايي وزارت كشور عبور كنند، شوراي نگهبان كه جاي خود دارد.  نظارت استصوابي:  استصواب در لغت به معني طلب صواب است كه در برابر خطا آورده شده است. تعبير استصوابي از حقوق مدني در ارتباط با تعيين ناظر به متولي در وقف گرفته شده است. ماده 78 قانون مدني مي گويد: واقف مي تواند بر متولي، ناظر قرار دهد كه اعمال متولي به تصويب يا اطلاع او باشد. از اين  تعبير در اصطلاح نظارت اطلاعي و نظارت استصوابي رايج شده  است. در نظارت اطلاعي ناظر فقط بايد از كارهايي كه مسئول  اجرايي انجام مي دهد مطلع باشد، اما در نظارت استصوابي  ناظر بايد اعمالي را كه انجام مي شود تصويب و تاييد كند.  به جهت پيشينيه تاريخي منجر به تصويب اصل 99 قانون اساسي  و به لحاظ آنچه در ساير كشورهاي جهان در باب رعايت امانت  مردم در باب انتخابات رسم و معمول است، مي توان اصل  نظارت را از محكمات قانون اساسي شمرد. به گونه اي كه  بي ترديد مسئله نظارت اگر منفعل و اطلاعي باشد، امري عبث  و خلاف قاعده خواهد بود. بنابراين در اصل ضرورت نظارت  مناقشه اي نيست، آنچه هست در تفسير حدود و ثغور آنست در اين باب البته اين نكته مهم وجود دارد كه برخلاف تصور عمومي، شوراي نگهبان تنها مرجع نظارت بر انتخابات نيست ;  بلكه مردم، مجلس شوراي اسلامي، شوراي نگهبان و هياتهاي  اجرايي در مراحل گوناگون نقش نظارتي دارند: مردم  مي توانند به نامزدي راي ندهند; مجلس مي تواند اعتبارنامه نماينده اي را تاييد نكند; شوراي نگهبان در مواقعي مي تواند صحت انتخابات را تاييد نكند; در هيچيك  از اين موارد، قانونا راه شكايت و گله باز نيست. اما اگر هياتهاي اجرايي كسي را از حق انتخاب شدن محروم كردند وي  مي تواند به شوراي نگهبان رجوع كند و شكايت برد. چرا؟ پاسخ به اين چرا بسيار مهم است چون تجربه ملي و بين المللي حاكي از آن است كه اساسا" مهمترين خدشه بر انتخابات تخلفات پيش از انتخابات و تخلفات در جريان  انتخابات است. هيچگاه فرض نمي شود كه به مجرد اينكه فردي  تاييد صلاحيت شود لزوما" انتخاب خواهد شد. در ايران ما نيز چنين نبوده است. بوده اند بزرگان و برجستگاني كه حتي  در انتخابات ميان دوره اي نيز به مجلس راه نيافته اند. و اساسا" چنين نگرشي با قبول درك و شعور سياسي مردم منافات  دارد.  در دنيا نيز چنين است. يعني هر جا بحث نظارت بر انتخابات  مطرح است نظارت بر اجراي عمليات راي گيري و شمارش آرا و اعلام نتايج مطرح است. البته افرادي كه به دليل موارد سوءپيشينه حق انتخاب شدن ندارند در هياتهايي همچون  هياتهاي اجرايي در كشور ما ردصلاحيت مي شوند و شاكيان  اين گونه رد صلاحيت ها در جايي مانند شوراي نگهبان ما طرح شكايت مي كنند.  و بايد اذعان كرد كه شوراي نگهبان در باب نظارت بر حسن  اجراي انتخابات در كليه مراحل بسيار موفق عمل كرده است.  به ياد داشته باشيم كه در 10 سال اخير در انتخابات بيش  از هفتاد كشور جهان، ناظران بين المللي مسئله نظارت بر انتخابات را بر عهده داشته اند اما در ايران به علت  پيش بيني نهاد شوراي نگهبان در قانون اساسي راه ورود ناظران بين المللي بسته شده است.  بنابراين هر يك از چهار عنصر مردم، مجلس، شوراي نگهبان و هياتهاي اجرايي به گونه اي در صحت انتخابات نقش دارند.  از اين رو تكرار مي كنيم اينگونه نيست كه هر كس تاييد صلاحيت شد، لزوما" انتخاب خواهد شد و اين غير از استقبال  و يا عدم استقبال عمومي از انتخابات است. مجلس نيز چون  طبق اصل هفتادوششم قانون اساسي مي تواند در كليه امور كشور تحقيق و تفحص كند به طريق اولي در تعيين چگونگي راه  يافتن نمايندگان به مجلس نيز مي تواند فعال باشد كه  نتيجه آن به صورت رد يا قبول اعتبارنامه نمايندگان است.  شوراي نگهبان نيز نقش فصل الخطاب را در اعلام و صحت يا ابطال انتخابات ايفا مي كند و هياتهاي اجرايي علاوه بر اينكه مسئول اجراي انتخابات هستند، مسئول انطباق شرايط داوطلبان با شرايط مندرج در قانون براي انتخابشوندگان  هستند. از اينرو چون فرض كار عبث براي قانونگذار، فرض  قابل دفاعي نيست، لاجرم يك نهاد حقوقي نبايد اختيارات و حيطه عمل خود را چنان گسترش دهد كه ساير نهادها از وظايف  خود باز مانند.  شوراي نگهبان طبق اصول چهارم و نودونهم قانون اساسي سه  وظيفه اصلي دارد: اولا" ناظر انطباق مصوبات مجلس با احكام اسلامي است، ثانيا" ناظر بر رعايت حقوق مردم و غبطه در باب انطباق مصوبات مجلس با قانون است و بالاخره  نظارت بر انتخابات و همه پرسي ها را بر عهده دارد. از اينرو تفسير يكي از اصول قانون اساسي نبايد چنان موسع  باشد كه شبهه ناديده گرفتن ساير اصول قانون اساسي القاء شود.  عمده ابهام در باب تفسير مسئله نظارت است و تفسير حقوقي  مبحث علمي است. چه خوش است، شوراي نگهبان با تقويت روابط عمومي خود، پيشتاز بحث هاي علمي شود و پرسش هاي مردم و نهادها را در رابطه با وظايف و اختيارات خود، به موقع  پاسخ دهد. چه توسل شوراي نگهبان به قانون اساسي به عنوان  نهاد برتر وافي به مقصود نيست بلكه اقناع وجداني افكار عمومي و مردم كه كل ماجرا براي رعايت حقوق و غبطه آنان  است، بايد وجهه همت قرار گيرد. در اين باب با عنايت به  حبل المتين نظام جمهوري اسلامي سخن را به پايان مي بريم.  " من با نهاد شوراي نگهبان صد درصد موافق هستم و عقيده ام  هست كه بايد قوي و هميشگي باشد ولي حفظ شوراي نگهبان فقط به دست خود شماست و برخورد شما بايد به صورتي باشد كه در آينده هم به اين شورا صدمه نخورد و شما نبايد فقط به فكر حالا باشيد و بگوئيد آينده هرچه شد باشد. شياطين به  تدريج كار مي كنند و آمريكا براي 50 سال آينده خود نقشه  دارد، شما بايد طوري فكر كنيد كه اين شورا براي هميشه  محفوظ بماند. "حضرت امام خميني(ره)صحيفه نور جلد 19 ص 51. 
