 گروه سياسي: فلاحيان وزير اسبق اطلاعات در رابطه با پرونده قتل هاي زنجيره اي مقصر اصلي است و بايد نسبت به  آنچه كه در دوره وي اتفاق افتاده پاسخگو باشد.  اين مطلب را صفايي نماينده اسدآباد ديروز در گفتگو با خبرنگاران مجلس عنوان كرد. وي گفت: با وجود نظر صريح  گزينش مبني بر عدم استفاده از سعيد امامي در مسئوليتهاي  امنيتي، بكار گماردن وي توسط فلاحيان جاي سئوال دارد.  صفايي با اشاره به حضور حسينيان در مراسم ختم سعيد اسلامي گفت: به نظر من مصاحبه وي با برنامه چراغ و اطلاعيه اخير او حكايت از آن دارد كه وي مي خواهد تبعات  اين قضيه را به گردن ديگران بيندازد. وي گفت: توجيهات  حسينيان براي حضور و حمايت از سعيد امامي محمل قانوني  نداشته و تنها جو ترديد و ابهام را بيشتر مي كند. زيرا وقتي وي در اين شرايط قاتل اصلي را تبرئه مي كند به طريق  اولي در دوران مسئوليت از او حمايت كرده است بنابراين  فلاحيان و حسينيان بايد پاسخگو باشند.  در راهروهاي مجلس  * در راهروهاي مجلس شنيده شد كه بركناري سيدرضا زواره اي  از رياست سازمان ثبت اسناد و املاك كشور به وي ابلاغ شده  است. وي هم اكنون در مسافرت بسر مي برد و در بازگشت ديگر مسئوليتي نخواهد داشت. ظاهرا يكي از شروط سيد محمود هاشمي براي تصدي پست رياست قوه قضائيه كناررفتن زواره اي  بوده است.  * در مجلس شنيده شد كه ممكن است وزيران اسبق، سابق و فعلي  وزارت اطلاعات براي ارائه توضيحات در مورد قتل هاي  زنجيره اي، مرگ سعيد امامي و پرسش هايي كه در اين زمينه  مطرح است به مجلس فراخوانده شوند.  * گفته مي شود در سالهاي اخير ريخت و پاش هاي زيادي در هلال احمر وجود داشته است و برخي سازمانهاي امدادي و رفاهي، بودجه هايي را در اختيار برخي نمايندگان جناح  راست قرار داده اند تا در پايان دوره مجلس پنجم با انجام  برخي اقدامات رفاهي و اقتصادي، آراء حوزه هاي انتخابيه  خود را جلب كنند.  نحوه عمل و صرف اين هزينه ها بدينصورت است كه اين  سازمانها كارهايي را كه قرار است طبق برنامه هاي مصوب در مناطق مختلف انجام دهند از طريق نمايندگان انجام دهند كه  براي نمايندگان مورد نظر خود كسب وجهه كنند. نمايندگان  جناح چپ و طرفدار دولت از اين گونه كمك ها كاملا بي نصيب مانده اند.  * مرتضي زرين گل رئيس كميسيون نفت مجلس شوراي اسلامي و نماينده بيجار ديروز پس از صدور راي اعدام دادگاه تركيه  براي اوجالان ضمن محكوم كردن اين حكم گفت: حكم اعدام  براي يك آزاديخواه باعث رويارويي دولت تركيه با هزاران  كرد طرفدار اوجالان خواهد شد و كينه حاصل از اجراي اين  حكم فراموش نمي شود و براي دولت تركيه مشكل ساز خواهد شد.  زرين گل از مجامع بين المللي و جمهوري اسلامي ايران  خواست با تلاش هاي خود از اجراي اين حكم جلوگيري كنند. 
