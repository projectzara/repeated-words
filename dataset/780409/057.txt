 تيم واليبال نفت مسكو وارد تهران شد گروه ورزشي: فدراسيون واليبال اعلام كرد هر چهار ديدار تيم نفت مسكو(اولين حريف خارجي تداركاتي)تيم هاي ملي  بزرگسالان و جوانان ايران در سالن واليبال مجموعه ورزشي  آزادي انجام مي شود.  پيش از اين قرار بود دو ديدار از چهار بازي نفت مسكو در سالن شهيد افراسيابي انجام شود كه معلوم نيست به چه دليل  اين دو بازي در سالن ياد شده لغو شد و فدراسيون واليبال  بار ديگر در برنامه بازيهاي اعلام شده خود تجديد نظر كرد.  اين درست كه هر دو سالن شهيد افراسيابي و شهداي هفتم  تير(واقع در مركز شهر)به لحاظ عدم برخورداري از كف پوش  مناسب شرايط مطلوب و استاندارد بين المللي آنهم براي  بازي واليبال با حريفان خارجي را ندارند، اما لااقل  تماشاگران راحت تر مي توانستند با حضور در سالن مشوق  ملي پوشان واليبال باشند.  اگر چه سالن واليبال آزادي محل مناسبي براي بازيهاي ياد شده است ولي دوري راه و نبود وسيله نقليه(اتوبوس)موجب خواهد شد تا تماشاگران اشتياق كمتري براي ديدن اين چهار بازي از خود نشان دهند. بدون شك برگزاري دو بازي از چهار بازي در مركز شهر مي توانست تماشاگران دوستدار واليبال  را بيشتر راضي كند.  برنامه بازيهاي نفت مسكو در تهران  پنج شنبه 10 تير: ساعت 18 با تيم جوانان ايران  جمعه 11 تير: ساعت 16 با تيم ملي بزرگسالان ايران  شنبه 12 تير: ساعت 18 با تيم جوانان ايران  دوشنبه 14 تير: ساعت 18 با تيم ملي بزرگسالان ايران 
