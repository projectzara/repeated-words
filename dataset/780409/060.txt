 به مناسبت ولادت حضرت محمد(ص) و حضرت امام جعفر صادق(ع) همچنانكه انسانهاي بيمار براي درمان درد و الم خود به  طبيب و حكيم حاذق روي مي آورند، ما آدميان نيز براي  تشفي خاطر و نيز به طرب آوردن روح و انديشه به سيره و سلوك پيامبران، ائمه و بزرگان دين محتاجيم و با مراجعه  به آنها روح تشنه خود را از آن چشمه لايزال و پايان ناپذير معارف اخلاقي سيراب مي سازيم. اين گونه  رويكرد آدميان به فضيلتهاي ماندگار آن بزرگواران در واقع  حرمت نهادن به فطرت سليمي است كه خداوند در وجود انسانها به وديعت نهاده و بركشيده شدن و اوج گرفتنش با سخنان آن  محتشمان سامان و سرانجام مي يابد.  ويژگي مهم پيامبر بزرگوار و ائمه معصوم در جامعيت سيره و روش آنان است و اين خصيصه نيز به دليل توجه آن بزرگواران  به تمامي نيازهاي eعاليه روحي و جسمي آدميان صورت تحقق  به خود گرفت لذا كمتر فردي را مي توانيم بيابيم كه به  اين چشمه هاي جوشان تقوا و انسانيت نزديك شده و از آن  خرمن توشه اي برنگرفته باشد.  توجه پيامبر به توسعه و گسترش مكارم اخلاقي از مهمترين  ويژگي ها و بلكه وظايفي بود كه از سوي خداوند در آن  بزرگوار به وديعت نهاده شده بود. حديث نبوي "اني بعثت  لاتمم مكارم الاخلاق "(همانا برانگيخته شدم تا مكارم  اخلاقي را كمال بخشم)از نبي اكرم(ص)كه شيعه و سني بر اصالت آن مهر تاييد زده اند، از اهميت اين وظيفه خبر مي دهد.  پيامبر اكرم بهترين اخلاق در دنيا و آخرت را بخشش و كرامت نفس مي دانند و مي فرمايند" بهترين اخلاق آن است  كه با كسي كه از تو بريده بپيوندي و به كسي كه از تو دريغ داشته بخشش كني و از كسي كه به تو ستم كرده درگذري " و همچنين بردباري و شكيبايي در كارها را از نشانه هاي  موءمن ذكر كرده و تندخويي و زودخشمي را از نشانه هاي  ناداني و كم خردي مي دانند، "زيباكاري و همنشيني با نيكان و درآمدن از خواري و برآمدن از پستي و عشق به كار نيك و بر شدن به پايگاههاي والا و گذشت و مهلت بخشي و احسان، و خوشي است كه جملگي از بردباري خردمند سرچشمه  مي گيرد" و مي فرمايند: "از خويشتن داري اين گونه ها ريشه گيرد: درستي و فروتني و پرهيزگاري و پوزش خواهي و فهم و تربيت و احسان و دوست يابي و نيكي و خوش برخوردي،  اين همه عاقل را از خويشتن داري نصيب آيد. " علاوه بر صفات نيكو و پسنديده، مذمت و ملامت خصايص زشت و ناپسند نيز در سخنان پيامبر فراوان ديده مي شود آنجا كه  شمعون از آن بزرگوار مي پرسند كه "مرا از نشانه هاي  نادان آگاه كن "و پيامبر مي فرمايند:(از نشانه هاي  نادان آنكه)اگر با او همنشيني كني رنجت دهد و اگر از او كناره گيري دشنامت گويد. چون چيزي بخشد برتو منت نهد و چون چيزيش بخشي ناسپاسي كند. اگر رازي با او در ميان نهي  خيانت ورزد و اگر رازي به تو سپارد بر تو بدگمان باشد،  اگر توانگر شود به سخت دلي و سخت رويي سرمستي كند واگر نيازمند شود نعمت خدا را بي پروا انكار كند. اگر شادشود،  زياده روي و سركشي كند و اگر اندوه زده شود، نوميد گردد.  اگر به خنده درآيد به قهقه آوا بركشد و اگر به زاري افتد چون گاو نعره سردهد با نيكان درافتد، خدا را دوست ندارد و از او پروا نكند و از وي شرم ندارد و فرايادش نيارد.  اگر خرسندش سازي تو را بستايد و چندان نيكي كه در تو نيست بر تو برشمارد و اگر بر تو خشم آرد ستايشت را از ياد ببرد و بديهايي را كه در تو نيست بر تو بندد" چنين  ويژگيهاي برشمرده شده اگر به تمامي در فردي جمع نگردد اما پاره هايي از آن در ميان ما حضور و وجود دارد و اين  از اعمال ما به عينه هويد است. گر چه آن بزرگواران داراي  عصمت بودند و مبري از خطا اما تاسي به آموزه هاي آنان  مي تواند از تعدد خطاها بكاهد. نوشتار را با سخني از امام جعفر صادق(ع)به پايان مي بريم "با احمق مشورت مكن،  و از دروغزن ياري مخواه، و به دوستي دل آزرده اعتماد مدار، زيرا دروغزن دور را به تو نزديك و نزديك را به  ديده ات دور مي نماياند و احمق خود را براي توبه رنج  افكند ولي مرادت را در نيابد و دل آزرده در هر چه به او اعتماد كني ناكامت كند و هر چند به او پيوسته باشي از تو بگسلد" با تبريك و تهنيت مجدد ولادت دو اسوه اخلاق و فضيلت خواهي به مردم شريف و موءمن ايران اسلامي. 
