   نگاهي به نمايش "غم عشق "به كارگرداني نصرالله قادري  نمايش" غم عشق "نوشته و به كارگرداني نصرالله قادري از اواخر خرداد در تالار سايه تئاتر شهر به روي صحنه رفته  ` است. اين نمايش را كه قادري پس از" هرا" به روي صحنه  آورده مانند بعضي از آثار گذشته او براساس يكي از قصه هاي قرآن نگاشته شده است و مربوط به "ايوب" پيامبر مي باشد. اما به جاي اينكه صرفا" به تعريف يك قصه  چندين بار نقل شده بپردازد، با تطبيق آن با مقتضيات روز و جامعه كنوني سعي داشته تا ضمن استفاده از قرآن  به عنوان منبع فيض كه بازگوكننده حكمت الهي در اعطاي  مواهب مختلف در برهه هاي مختلف زماني به بشر است، درددل  خود را نيز بيان كند و بيننده را در جريان اتفاقاتي كه  در طي سالهاي فعاليت هنري بعداز انقلاب خود داشته، قرار بدهد. او در اين راه به تلفيق گوشه اي از داستان  مرارتهاي ابوذر غفاري پس از مرگ حضرت محمد(ص)، دست  مي زند كه مي خواهد مردم را از نابرابريهاي اجتماعي كه  به خاطر قرار گرفتن دشمنان اسلام در راس قدرت و بي اعتنايي به حاميان اصلي حق و حقيقت است، آگاه سازد.  داستان از جايي شروع مي شود كه "ايوب ابوذري "يكي از نيروهاي مخلص و جبهه رفته با آنكه مي تواند با استفاده  از سوابق درخشان خود در جهت به دست آوردن مناصب اداري و امكانات مالي بهره ببرد، ترجيح مي دهد با وجود پاي  معيوبش در خانه بنشيند و از راه انديشه و بازوي خود ارتزاق كند اما همسر او" ستاره "با وجود عشقي كه به ايوب دارد، مي خواهد او را وادار به معامله تمام ارزشهايي كه  سالها به دست آورده، كند. در اين راه "حجت "كه از انسانهاي فرصت طلب و چند چهره است او را به اين كار ترغيب مي كند، اما ايوب مقاومت مي كند تا اينكه...  نخستين مساله اي كه در برخورد با اين اثر به دست مي آيد نوع برخورد كارگردان با قصه هاي كهن است. او كه اشراف  خوبي بر اين گونه داستانها و سرگذشت مسلمانهاي صدراسلام  دارد با استفاده از جرثومه(ريشه)اين الگوهاي مذهبي و بخش بندي نمايش به هفت تابلوي مجزا سعي كرده تا با بهره گيري مناسب از قالبهاي داستاني اين متون،  انديشه هاي امروزي را كه بيننده در جامعه با آن به  شكلهاي مختلف دست به گريبان است، به او بنماياند و با نشان دادن زشتيها، آنها را دچار نوعي تزكيه و تنبه سازد.  اما مشكلي كه در همين جا به وجود مي آيد ديدگاه كاملا"  شخصي و تاحدودي بدبينانه نمايش است كه به جاي جهان شمول  يا حتي منطقه اي بودن تنها به فرد برمي گردد. به عبارت  ديگر وقتي يك تماشاگر با اثري ديداري - شنيداري برخورد مي كند، انتظار دارد ضمن آنكه در جريان نظرها و طرزتلقي هاي يك هنرمند از موضوعي عام و فراگير قرار مي گيرد، بتواند تا حدودي با قصه همسو شود و ضمن برقراري  حس همذات پنداري با وجه ديگري از آن مساله برخورد نمايد.  اما در" غم عشق "نه تنها اين گونه نمي شود كه به عكس  نويسنده به شكلي كاملا" سليقه اي با مشكل كم توجهي به  نيروهاي مخلص خدمتگزار به اسلام و انقلاب، برخورد مي كند و به جاي طرح يك مساله عمومي كه بتواند با اقشار و آحاد مختلف مردم ارتباط برقرار كند به گله گذاريهاي شخصي و يك سويه مي پردازد و گاه در اين باره تا آنجا پيش مي رود كه بيننده احساس مي كند صاحب اثر از موضعي بسيار بالاتر،  به جاي درميان گذاشتن دغدغه خود به نصيحت او مي پردازد.  نكته ديگر در نگارش متن - و البته كل نمايش - تعجيل و شتابزدگي است كه در جاي جاي اثر به چشم مي خورد كه با نگاهي گذرا به نمايش "هرا" اين مهم كاملا" آشكار مي شود.  در نمايش "غم عشق "كلام، روان بودن و آهنگ پرمفهوم و زيباي خود را كاملا" از دست مي دهد و ازهم گسيخته و تصنعي به شكلي كه در بسياري از لحظات نمايش، آن ارتباط يكپارچه و زيبا را كه در نمايش "هرا" گوش نواز بود، از دست مي دهد و به صورت نقطه اي كه قصد فشار بر ذهن  تماشاگر را دارد، خستگي و حتي انفعال را براي بيننده به  ارمغان مي آورد.  قادري براي اينكه بتواند اين يكنواختي را از نمايش دور كند حوادث را تقطيع مي كند و با ايجاد بازي در بازيها،  حضور راوي، رفت و آمد بازيگران از ميان تماشاگران و حركت  9 بازيگر كناري تلاش مي كند كه نخست، از هجوم بي رويه  كلام به ذهن بيننده جلوگيري كرده و نوعي تلطيف براي او بوجود بياورد و دوم، با ايجاد نوعي بيگانه سازي و رجوع  به تماشاگر و ايجاد فضاهاي مختلف - اما مرتبط به نمايش -  جنبه تعقلي اثررا ارتقا ببخشد و مخاطب را به انديشه  بيشتر در مورد وقايع قصه وا دارد.  به طور كلي قادري از جمله نمايشنامه نويساني است كه به  كلام به عنوان عنصر مهم و اصلي انتقال حس و انديشه بهاي  زيادي مي دهد و آثار او جداي از توجه جزءبه جزء حوادث و به كارگيري تمهيداتي كه بتواند اين ستيزه و كشمكشهاي  دروني و بيشتر كلامي را به تصاويري گويا، پرتحرك و بيروني تبديل كند، نيازمند بازيگراني است كه بتوانند بخوبي اعمال، حركات و كنشهاي شخصيتها را دريابند.  مثلا" در نمايش "هرا" حضور روءيا تيموريان آنچنان براثر سايه افكنده كه شايد به جرات بتوان گفت نبود او نمايش را كاملا" منفعل مي ساخت. اما در" غم عشق "به علت عدم  توانايي بازيگران در دستيابي به اعمال بيروني كاراكترها،  نمايش از برقراري ارتباط درمي ماند.  قادري براي جلوگيري از رجحان "گوش "بيننده بر" چشم "او بازيگران را وادار به حركت مدام در صحنه مي كند و براي  اينكه بتواند تماشاگران را از گوشه نشيني به ميان قصه  بكشد، ورود و خروج بعضي از شخصيتها را از بين تماشاگران  قرار مي دهد. بنظر مي رسد كه اگر كارگردان به جاي اين  رفت و آمدها و قطع مكرر حس و انديشه تماشاگر و عدم  دستيابي به يك استنتاج، بعضي از صحنه و ديالوگها را كه  باعث طولاني شدن نمايش شده بود حذف مي كرد و بازيگران را به همان محيط گرد صحنه محدود ساخته و با ريتمي كندتر و بر نقاط طلايي و سكوي مياني صحنه تاكيد مي كرد،  مي توانست شرايط بسيار مناسبتري را براي تبلور لحظه هاي  متفاوت شهر فراهم بياورد. طراحي صحنه كه يكي از اصول  بسيار مهم نمايش به شمار مي رود، متاسفانه در سالهاي  اخير با بي توجهي كارگردانهاي تئاتر و سينما روبه رو بوده است. اين عنصر كه يكي از تخصصي ترين عوامل دخيل در موفقيت اثر به شمار مي رود، به دلايل مختلف مانند مشكلات  سالن اجرا، صرف هزينه نسبتا" زياد، كمبود نيروهاي متخصص  و خلاق، تاكيد بيش از حد كارگردانها بربازي نقش پردازان  و.. در سالهاي اخير مهجور مانده است و متاسفانه در نمايش" غم عشق "نيز با مشكل روبه رو مي شود.  اين اثر به خاطر به كارگيري فضاهاي متفاوت، نيازمند صحنه اي چند منظوره براي القاي حس بيشتر و انتقال بهتر مفاهيم، محتاج استفاده از رنگهاي مناسب در لباس بازيگران  به عنوان نمادهاي شخصيتي آنها است. اما ما مي بينيم صحنه  گرد طراحي شده كه در انتها سازه اي به شكل خانه آن را محدود مي كند، در القاي حال و هواي نمايش موءثر واقع  نمي شود و رنگ لباسها هيچ نشاني از درونيات و افكار خوب و بد اشخاص را به ما نمي نماياند.  برخلاف طراحي صحنه و لباس، موسيقي از جمله عواملي است كه  موءلفين آن و كارگردانها در تصنيف و استفاده به موقع و كاربردي- نه تزئيني - دقت زيادي به خرج مي دهند كه "غم  عشق" نيز به خوبي از اين خصيصه بهره مي جويد و در زمانهاي مناسب به مدد موسيقي به دقايق مختلف نمايش عمق  مي دهد و حال و هواي آن را برجسته مي سازد. به خصوص در ابتداي نمايش كه به نوعي تماشاگر را براي ديدن قصه اي كه  تا حدودي در نوا و آواز تجلي يافته است، آماده مي كند.  مازيار شيباني فر 
