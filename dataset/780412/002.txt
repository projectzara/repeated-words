 گروه ادب و هنر: مسئولان موزه ملي فرانسه كه از سال 1996 نسبت به اصل بودن تابلوي معروف "باغي در اوورس "اثر " ونسان ونگوك "نقاش معروف هلندي كه در اين موزه نگهداري  مي شود ترديد داشتند، سرانجام پس از سه سال مطالعه بر روي اين اثر ارزشمند، روز جمعه اصل بودن آن را تاييد كردند. به گزارش خبرگزاري جمهوري اسلامي به نقل از خبرگزاري فرانسه مسئولان موزه ملي پاريس اعلام كردند كه  همه كارهاي آزمايشگاهي لازم بر روي اين اثر در آزمايشگاه  تخصصي اين موزه انجام گرفته و در اين مطالعات هيچ گونه  موردي خلاف واقعيت تاريخي اين اثر تشخيص داده نشده است.  اين نقاشي رنگ و روغن، باغي را در دهكده اوورس در حومه  شهر پاريس به تصوير كشيده است. ونگوك دو ماه آخر عمر خود را پيش از خودكشي در تاريخ 27 ژوئيه 1890، در اين دهكده  گذرانده بود.  اين تابلو كه در اندازه 65 در 5/81 سانتيمتر كشيده شده  است تاكنون چندين صاحب مختلف داشت كه آخرين صاحب آن  خانواده" ورنه "بودند كه آن رادر سال 1992 به بهاي 55 ميليون دلار از يك فرانسوي ديگر خريداري كرده بودند. به  علت اينكه دولت فرانسه اين تابلو را جزء آثار ميراث  فرهنگي اين كشور خوانده و آن را ممنوع الخروج از كشور دانسته است، اين خانواده نيزتابلو را به موزه ملي فرانسه  فروختند. 
