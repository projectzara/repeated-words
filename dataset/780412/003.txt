 زنده ياد مرحوم محمود تاجبخش، يكي از استادان بزرگ و ارزشمند موسيقي اصيل و سنتي ايران است كه خدمات  ارزنده اي طي عمر پرثمر خود به فرهنگ صوتي ايران نموده  است. وي به سال 1303 درخانواده اي اهل ذوق و هنر و علاقه مند به موسيقي متولد شد.  كريم تاجبخش عموي وي، از شاگردان برجسته شادروان  درويش خان بود كه ساز سه تار را به خوبي مي نواخت و صدايي خوش داشت كه هر وقت مي نواخت با آواي خود نواي ساز را همراهي مي كرد.  محمود تاجبخش ابتدا موسيقي را با فراگيري و نواختن ساز سه تار آغاز كرد و تا زماني كه در كلاس دوم دبيرستان درس  مي خواند به نواختن اين ساز مشغول بود ولي در يكي از اين  روزها مرحوم نصرت الله سپهري كه سمت بازرس و كارشناس  موسيقي آموزشگاههاي كشور را به عهده داشت به دبيرستان  آنها آمد و چون مرحوم سپهري ويولن مي نواخت وي از آن  زمان به سوي ويولن كشيده شد و به هنرستان عالي موسيقي  رفت. وي تحت تعليم شادروان استاد اسماعيل زرين فر مشغول  فراگيري و نواختن ساز ويولن شد و رديف زنده ياد عليرضاخان چنگي را آموخت و آن را با مهارت اجرا كرد.  او از سال 1323 توسط استاد روح الله خالقي به سلك  نوازندگان راديو مي پيوندد. سپس در اركستر انجمن موسيقي  ملي نيز مشغول كار مي شود. البته در همان سال نيز وي به  كلاس استاد ابوالحسن صبا رفت و افتخار شاگردي صبا را نيزبه دست آورد و يكي از شاگردان خوب استاد شد.  زنده ياد تاجبخش چندي بعد از محضر مرحوم استاد حسين  ياحقي مدتي از راهنماييهاي دكتر مهدي بركشلي و كلاس  موسي خان معروفي و حسين تهراني بهره مند شد و سپس از آن  نزد چند استاد ويولن نواز خارجي نيز مشق گرفت و از سبك و شيوه نوازندگي آنها بهره ها برد.  محمود تاجبخش در سال 1333 با استاد احمد عبادي آشنا شد كه اين آشنايي وي را مجددا" به سوي نواختن سه تار مي كشاند برخي فعاليتهاي وي عبارتند از: سه تارنوازي در اركستر سازهاي ملي و ويولن نوازي در اركستر انجمن موسيقي  ملي، ويولن نوازي در اركستر شماره چهار هنرهاي زيباي  سابق به رهبري مرحوم حسن رادمرد، ويولن نوازي در اركستر شماره يك هنرهاي زيباي سابق به رهبري استاد حسين دهلوي،  تدريس ساز سه تار در مكتب صبا، تدريس سه تار در هنرستان  موسيقي ملي، تدريس سه تار در مركز حفظ و اشاعه موسيقي  سنتي ايران، تدريس ويولن در هنرستان موسيقي ملي، تدريس  ويولن در هنرستان آزاد موسيقي، معاونت سازمان برنامه هاي  موسيقي ايراني تالار رودكي، تاسيس كلاس مستقل به نام  " ترانه "در سال 1326 كه اساتيد آن عبارت بودند از: محمود تاجبخش(ويولن)، نصرالله زرين پنجه(تار)، جواد بديع زاده(آواز)، حسينعلي وزيري تبار(قره ني)، حسين  صبا(سنتور)، حسين تهراني(تنبك)كه شاگردان خوب و باارزشي تربيت كردند و بعدها در عرصه هنر موسيقي كشور از نام آوران اين مرز وبوم شدند. 
