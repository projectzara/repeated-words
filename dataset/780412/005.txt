 آقاي" سيد محمد خاتمي "رئيس جمهوري اسلامي ايران روز چهارشنبه در نشستي صميمي با هنرمندان هنرهاي تجسمي كشور،  با آنان در زمينه هاي مختلف گفت وگو كرد.  در اين نشست كه به دعوت هنرمندان هنرهاي تجسمي كشور در تهران برگزار شد، چند تن از هنرمندان هنرهاي تجسمي،  ديدگاههاي خود را در خصوص اين هنر و فراهم شدن زمينه  حضور هنرهاي تجسمي در عرصه هاي بين المللي و نقشي كه  مي توانند به عنوان حاملان انديشه و فرهنگ در زمينه  گفت وگوي تمدنها ايفا كنند، بيان كردند.  در ادامه اين نشست كه حدود يك ساعت به طول انجاميد، آقاي  خاتمي با تجليل از هنرمندان متعهد كشور تصريح كرد: در دهه سوم انقلاب اسلامي بايد تلاش كنيم تا هنرمندان  بتوانند در عرصه هاي بين المللي حضور بيشتري پيدا كنند.  رئيس جمهوري همچنين با ابراز خرسندي از حضور در جمع  هنرمندان و پيشكسوتان هنرهاي تجسمي، تاريخ را تراكم تلاش  معنوي انسانها دانست و گفت: جان انسان معمار تاريخ است و هنر تجلي "جان "است.  در اين نشست، "مرتضي كاظمي "معاون امور هنري وزارت فرهنگ  و ارشاد اسلامي نيز در سخناني به قابليت ها و شايستگي هاي هنر و هنرمندان در كمك به دولت براي تحقق  برنامه هايي از قبيل توسعه پايدار، جامعه مدني و گفتگوي  تمدنها اشاره كرد و خواستار حمايت رئيس جمهوري از برنامه هاي توسعه هنر شد.  گزارش خبرگزاري جمهوري اسلامي حاكيست، آقاي خاتمي همچنين  از نمايشگاه آثار نقاشان انقلاب با عنوان 20 سال انقلاب اسلامي در نقاشي معاصر ايران "ديدن كرد.  رئيس جمهوري در اين بازديد كه از سوي عطاءالله مهاجراني  وزير فرهنگ و ارشاد اسلامي و جمعي از مسئولان فرهنگي و هنري كشور همراهي مي شد، با نحوه كار و فعاليت هنرمندان  نقاش كشور آشنا شد. 
