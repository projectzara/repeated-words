 روزنامه نگاري در ايران تاريخ پرفرازو نشيبي دارد700 سال مطبوعات ايران بدون هيچ قانوني زندگي كرد و 91 سال  بعد را با 5 قانون مختلف گذرانيد. قانون فعلي مطبوعات  مصوب 1364 مي باشد و 13 سال از عمرش مي گذرد اين قانون  در سالهاي جنگ و شرايط خاص اين دوران نگاشته، تصويب و اجرا شد. اين قانون با تمام محدوديتهايي كه براي مطبوعات  دارد بهترين قانون زمان جنگ و شرايط ويژه آن دوران است.  اين قانون امروزه مورد سئوال قرار گرفته است، نه براي  رفع محدوديتها و ايجاد آزادي بيشتر بلكه براي تحديد بيشتر آزاديهاي مطبوعات. اما جهان به آزادي مطبوعات  چگونه مي نگرد و ما در كجا قرار داريم، مبحثي است كه  دكتر كاظم معتمدنژاد استاد در رشته روزنامه نگاري و حقوق  در سمينار بررسي حقوق مطبوعات به آن پرداخته است.  اگر بخواهيم مسايل مربوط به آزادي بيان را در تاريخ  بررسي كنيم بايد به اين نكته توجه داشته باشيم كه قبل از آنكه به غرب بپردازيم، در فرهنگ اسلامي خودمان منابع  فراواني درباره آزادي بيان داريم. از قرآن كريم  مي توانيم شروع كنيم، سيره حضرت محمد(ص)، پيغمبر گرامي،  ائمه اطهار نيزدر اين زمينه راهگشاي خوبي است. بسياري از علماي روحاني ما در طول تاريخ همگي از آزادي بيان دفاع  كرده اند و نمونه هاي مسلم آزادي بيان بودند. در دوره  معاصر در دوره انقلاب مخصوصا" حضرت امام(ره)نمونه بسيار جالبي در اين زمينه هستند. آيت الله شهيد مطهري هم در اين زمينه مطالب زيادي دارد. بي ترديد قبل از اينكه من  به غرب بپردازم خواستم كه تاكيدي بكنم كه ما منابع اصيل  اسلامي فراواني درباره آزادي بيان داريم كه مي توانيم بر آنها تكيه بكنيم. مخصوصا" مي خواهم براين نكته تاكيد كنم  كه در مقدمه قانون اساسي جمهوري اسلامي ايران در بخش  مربوط به وسايل ارتباط جمعي تاكيد شده كه وسايل ارتباط جمعي بايد به برخورد سالم انديشه ها و گسترش فرهنگ  اسلامي كمك كنند. اكنون نمي خواهم وارد اصول قانون اساسي  شوم چرا كه همكاران محترم در طول سمينار به طور جداگانه  اين موارد را بررسي خواهند كرد.  ريشه هاي مربوط به آزادي بيان بعد از اختراع چاپ و انتشار كتابهاي چاپي و مطبوعاتي به قرون اخير برمي گردد.  نخستين بار در قرن 17 در انگلستان فضا ايجاد شد و جان  ميلتون انگليسي سخنراني معروفي درباره آزادي چاپ انجام  داد. او در سخنان خود توقيف يك روزنامه را به قتل يك  انسان تشبيه مي كند. قتل انسان عمل بسيار زشتي است و تاكيد مي كند كسي كه انساني را بكشد يك موجود زنده و " تصوير خداوندي "را از بين مي برد. كسي كه كتاب و نشريه اي را تعطيل مي كند عقل انساني و اساس وجود انسان  را از بين مي برد. به دنبال اين نظريه در سال 1695 ضرورت  كسب اجازه براي انتشار كتاب و مطبوعات و سانسور مطبوعات  از بين رفت سپس در جريان انقلاب فرانسه و استقلال  آمريكا آزادي مطبوعات مورد تاكيد قرار گرفت و در اصل  يازده اعلاميه، حقوق بشر و شهروند و مطبوعات تعريف شد.  در نخستين اصلاحيه قانون اساسي ايالات متحده آمريكا بر آزادي مطبوعات تاكيد گرديد. به طوري كه مي دانيد اين  مسير تا دوران معاصر ادامه پيدا كرد. در اين ميان ما هم  در جريان انقلاب مشروطيت در اصل سيزده قانون اساسي و اصل  بيست متمم قانون اساسي، آزادي مطبوعات را پيش بيني كرديم.  در اولين قانون مطبوعات هم كه در سال 1326 ه-. ق تصويب شد آزادي مطبوعات مورد حمايت قرار گرفت در آن قانون بر رعايت اصل انتشار آزادانه مطبوعات تاكيد شده و ضرورت كسب اجازه انتشار قبل از تاسيس مطبوعات از بين رفته بود. در مراحل بعد، متاسفانه با روي كار آمدن ديكتاتوري رضاخان و دوره هاي بعد از اومتاسفانه اين كوشش ها متوقف و از گسترش آزادي ها تا پيروزي انقلاب اسلامي جلوگيري شد.  خوشبختانه باتوجه به يكي از شعارهاي مهم انقلاب كه آزادي  است، مقدمات تجديد آزادي و تصميم آزادي و گسترش آزادي در ايران فراهم گرديد و وضع كنوني مطبوعات ثمره پيروزي  انقلاب است. ضمنا" بايد در نظر داشت پس از پايان جنگ  جهاني دوم، يك سري مباني در سطح بين المللي از جمله  اعلاميه جهاني حقوق بشر تصويب شد كه اصل نوزده آزادي  مطبوعات را مورد تاكيد قرارداد و اين تاكيد بدون توجه به  محدوديت مرزها بود. اعلاميه جهاني حقوق بشر تاكيد دارد كه آزادي بايد به طور كامل و در همه جا رعايت شود و اصل  19 محدوديتي براي آن در نظر نگرفته است.  اما درماده 19 ميثاق بين المللي حقوق مدني و سياسي مثل  ماده 19 اعلاميه حقوق بشر از آزادي مطبوعات آزادي عقيده  و بيان تعريفي بدست مي دهد و در بندهاي ديگر محدوديت هايي براي اين موارد و براي اولين بار برخلاف  اعلاميه جهاني حقوق بشر محدوديت ها مورد پيش بيني قرار مي گيرد و اين پيشرفتي بود كه نسبت به اعلاميه جهاني  حقوق بشر بدست آمد. به طور خلاصه بايد عرض كنم كه به اين  ترتيب دو مكتب آزادي مطبوعات كه از قرن 18 در مقابل هم  قرار گرفته بودند، اينجا بيشتر خودنمايي كردند. مكتب آمريكايي كه معتقد است آزادي نبايد محدود باشدو مكتب فرانسوي كه مي گويد آزادي بايد در قانون پيش بيني شود و محدوديت هايش هم در نظر گرفته شود. اين فعاليت ها سپس  توسط يونسكو پيگيري شد. از سال 1991 نيز كه روز جهاني  آزادي مطبوعات(سوم ماه مه)تعيين شد يونسكو در اين  زمينه ها فعاليت هايي داشته است. پنج سمينار در نواحي  مختلف دنيا براي حمايت از مطبوعات و ساير وسايل ارتباط جمعي آزاد، مستقل و كثرت گرا برگزار كرده است. به اين  ترتيب دردهه اخير، بعد از فروپاشي شوروي و فروريختن  ديوار برلن فضاي جهاني براي آزادي مطبوعات مساعدتر شد.  در اين فضا يونسكو، ديگر سازمانهاي بين المللي، مجمع  عمومي سازمان ملل متحد، كميسيون حقوق بشر و... همگي بر آزادي مطبوعات تاكيد دارند و از آن حمايت مي كنند. البته  دراين ميان براي اينكه سوءتفاهمي پيش نيايد فراموش نكنيم  كه با وجودي كه آزادي ها در غرب پيشرفت كرده تسلط سرمايه داري بر مطبوعات و ساير وسايل ارتباطي باعث شده  كه آزادي در عمل آزادي واقعي نباشد. اكنون بيشتر با آزادي بازي مي شود تا اينكه آزادي واقعي تامين شده باشد.  باتوجه به اين مقدمات وارد مباحث اصلي مي شويم ما در زمينه حقوق مطبوعات چهار مبحث را ازهم تفكيك مي كنيم:  مبحث اول مقررات حاكم بر تاسيس و اداره مطبوعات است،  مبحث دوم مقررات مربوط به انتشار مطبوعات است، مبحث سوم  مقررات راجع به حرفه روزنامه نگاري و مبحث چهارم مقررات  و حمايت از آفرينش هاي ادبي و فرهنگي و روزنامه نگاران  در مطبوعات و ساير وسايل ارتباط جمعي. من فكر مي كنم به  علت كمبود وقت صرفا" به سه زمينه اول بپردازم.  1- مقررات تاسيس و اداره مطبوعات  در جهان امروز، تاسيس و اداره مطبوعات، بيش از پيش از شيوه حقوقي، تعقيبي و تنبيهي تبعيت مي كند وشيوه حقوق  تاميني و احتياطي مطرود شده است. براساس شيوه اول، براي  تاسيس نشريه هاي دوره اي، به ارسال اعلام نامه مربوط به  انتشار روزنامه يا مجله براي مرجع دولتي مورد پيش بيني  (وزارت كشور يا وزارت فرهنگ و ارتباطات)و يا ثبت نام  نشريه در دفتر مخصوص آن، اكتفا مي شود. در صورتي كه بر مبناي شيوه دوم، تاسيس نشريات دوره اي به كسب اجازه خاص  از مرجع دولتي پيش بيني شده در قانون مطبوعات موكول  مي گردد. اين نظام متاسفانه هنوز در بعضي كشورها باقي است.  در اين نظام چون نسبت به انتشار افكار و عقايد و اطلاعات بدبيني وجود داشته و دارد، براي انتشار كتاب، مطبوعات، داير كردن فرستنده هاي راديوو تلويزيوني و بسياري از موارد ديگر ارتباطات، ضرورت كسب اجازه در قوانين پيش بيني مي شود.  البته امروزه تعداد كشورهايي كه از اين نظام تبعيت  مي كنند روز به روز كمتر شده. در سالهاي اخير طبق آماري  كه در سمينار قزاقستان در اكتبر 1992 ارائه شد، در منطقه  وسيع آسيا واقيانوسيه فقط چهار كشور هنوز داراي نظام  تاميني و احتياطي هستند كه عبارتنداز: ايران، سنگاپور،  مالزي و اندونزي.  به اين مناسبت من فكر مي كنم در اين باره مي توانيم به  بررسي بيشتر بپردازيم ضمنا" لازم است عرض كنم كه خلاصه  مطالبي كه امروز به عرض مي رسانم از يك گزارش تحقيقي  سرچشمه مي گيرد كه در چند سال اخير و بعد از برگزاري  نخستين سمينار بررسي مسائل مطبوعات با كمك همكاران در چهار بخش: فضاي مطلوب آزادي مطبوعات، استقلال اقتصادي  مطبوعات، آموزش روزنامه نگاري و استقلال حرفه  روزنامه نگاران انجام شده است.  در اين بررسي تطبيقي حدود 30 كشور دنيا مورد بررسي  تطبيقي قرار گرفته و با توجه به مقايسه صورت گرفته،  راه حل هايي در اين زمينه ها ارائه شده است.  همانطور كه يادآوري كردم در دنيا امروز دو نظام براي  تاسيس واحد مطبوعاتي وجود دارد، نظام پيشگيري كه همان  نظام قديمي دوران استبداد است و نظام تعقيبي و يا تنبيهي  كه نظامي است كه در دنيا روز به روز در حال پيشرفت است و كم كم تمام جهان را فرا مي گيرد. نظام تعقيبي امروز معمولا" به سه صورت در دنيا ديده مي شود. يكي نظام قديم  فرانسوي است كه نظام اعلان نامه ناميده مي شود ما نيز در دوره اي بعد از انقلاب مشروطيت اين نظام را انتخاب كرديم. به موجب اين نظام براي انتشار روزنامه كافي است  كه فقط يك اعلان نامه اي به وزارت مسئول امور مطبوعات  فرستاده شود كه روزنامه اي با اين مشخصات در اين فاصله  زماني به مديريت چه اشخاصي و در چه آدرسي منتشر مي شود و نسخه هايي از نشريه هم پس از انتشار به موجب قانون براي  دادگستري، كتابخانه ملي و مراجع ديگر كه قانون تعيين  كرده است فرستاده مي شود تا در تاريخ باقي بماند. نظام  ديگر نظام ثبت نام است كه در واقع انگليسي است اين نظام  ايجاب مي كند كه وقتي روزنامه جديدي مي خواهد منتشر شود به دفتر ثبت نام روزنامه ها مراجعه بكند و آنجا نگاه  كنند كه اسم اين روزنامه يا مجله قبلا" انتخاب نشده باشد.  نام نشريه در دفتر ثبت مي شود و سندي هم داده مي شود مبني بر اين كه به ثبت رسيده است. نظام سوم نظام مختلط است كه نظام ايتاليايي هم خوانده مي شود. كشورهاي ديگري  نيز اين روش را انتخاب كرده اند در اين روش هم  اعلان نامه داده مي شود و هم نام نشريه ثبت مي شود و براين مبنا ديگر ساير مسائل مربوط به انتشار مطبوعات  دنبال مي شود. كشورهاي ديگر دنيا اين سه نظام را تعقيب مي كنند. البته در دنيا، گستردگي نظام ثبت نام خيلي از نظام اعلان نامه بيشتر است، الان اكثر كشورهاي جديد در حال توسعه و اخيرا" كشورهاي آسياي مركزي را هم فراگرفته  است. دراين سه نوع شيوه موجود درنظام تعقيبي و تنبيهي،  مطبوعات كار خودشان را با خيال راحت شروع مي كنند ودر صورتي كه تخلفي صورت بگيرد پس ازانتشار در دادگاه ها بررسي مي شود.  2- مقررات حاكم بر محتوا و انتشار مطبوعات  در مبحث دوم مقررات مربوط به محتواي پيام هاي ارتباطي  به طور اعم و مطبوعات به طور اخص مورد توجه است. برمبناي  نظام تنبيهي تمامي مسائل مبتلا به وسايل ارتباط جمعي  مورد بررسي قرار مي گيرد در حالي كه در نظام پيشگيري،  سانسور قبل از انتشار كتاب يا مطبوعات در گذشته معمول  بوده و حالا خيلي كم شده است. در اين نظام مطالب بايد بازبيني مي شد و تا تاييد نمي شد، اجازه چاپ صادر نمي شد كه اكنون نمونه هاي آن بسيار كم و استثنايي است.  البته در كنار اصل انتشار آزادانه مطبوعات، استثناهاي  آزادي مطبوعات و محدوديت هاي آزادي مطبوعات را در نظر گرفته اند. اصل آزادي انتشار هميشه نمي تواند وجود داشته  باشد، در يك شرايط غيرعادي اين اصل بر هم مي خورد. در زمان جنگ، در زمان حكومت نظامي در زمان حالت و وضع  فوق العاده، طبيعتا" چون همه چيز در كشور دگرگون مي شود،  انتشار آزادانه مطبوعات هم نمي تواند برقرار باشد. به  همين لحاظ به حكومت هاي نظامي، در زمان جنگ اجازه داده  مي شود كه مطبوعات را برخلاف اصل انتشار آزادانه مطبوعات  محدود كنند. در دوره حكومت نظامي هم وضع به همين گونه  است. مورد دوم استثناهاي مربوط به بعضي انتشارات است.  بعضي ديگر از انتشارات نيز از اصل انتشار آزادانه  برخوردار نيستند مثل مطبوعات كودكان و نوجوانان در مورد اينگونه نشريات، جامعه نظارت خاصي دارد با اينكه اصل  انتشار آزادانه به رسميت شناخته شده در مورد اينها محدوديت هايي تعيين مي شود مثل هيات نظارت كه ما داريم.  در بسياري از كشورهاي دنيا براي مطبوعات كودكان و نوجوانان هياتي پيش بيني شده كه بر حقوق مطبوعات كودكان  نظارت مي كند نوع دوم اين مطبوعات، مطبوعات خارجي است.  مطبوعاتي كه به زبانهاي خارجي از طرف خارجي ها در كشورها منتشر مي شود نيز تابع مقررات خاصي است. اين ترديد وجود دارد كه ممكن است آنها به استقلال و امنيت كشور لطمه  بزنند و به همين خاطر انتشار اين مطبوعات را محدود مي كنند و صرفا" با اجازه هاي خاص امكان انتشار آنها را فراهم مي سازند. نوع سوم نشريات، نشرياتي هستند كه  آگهي ها را منتشر مي كنند. انتشار آگهي هاي دولتي  مخصوصا" تابع قواعد مشخصي بايد باشد كه امكان تبعيض را از بين ببرد. به همين لحاظ كميسيون ها و هيات هايي  پيش بيني مي شوند كه آنها اجازه بدهند يا تعيين كنند كه  چه نشرياتي بتوانند آگهي هاي ثبتي را به چاپ برسانند.  مطبوعات مخصوصي براي اين كار وجود دارند و مطبوعات  معمولي در بسياري از كشورهاي اروپايي نمي توانند آگهي هاي دولتي را منتشر كنند مگر آگهي هاي خاصي كه بايد در مطبوعات عمومي به اطلاع مردم برسد. اينها استثناهايي  است كه صرفا" در دو مورد(مواقع غيرعادي و مطبوعات كودك  و نوجوان)اعمال مي شود و غير از اين شرايط، انتشار مطبوعات آزاد است. البته ممكن است بعد از انتشار اگر تخلفي صورت بگيرد تحت تعقيب قرار گيرند.  در مبحث دوم ما چند بخش داريم: بخش مقدماتي كه اين  استثناهاست و سپس وارد بخش هاي اصلي مي شويم كه شامل  محدوديت ها و جرائم مطبوعاتي است. محدوديت هاي مطبوعات  بايد به موجب قانون پيش بيني شود ضوابط و معيارهاي  مشخصي بايد در قانون وجود داشته باشد كه تعيين كند كه  محدوديت ها چيست تا مسئولان دولتي و مسئولان اداري  خودسرانه نتوانند در مورد محدوديت ها و مطبوعات تصميم  بگيرند. به همين جهت است كه آزادي مطبوعات را با توجه به  چند عنصر اينجا مي توان تعريف و تكرار كرد. به طور كلي  براي شناسايي آزادي مطبوعات بايد گفت كه اصل انتشار آزادانه مطبوعات از يك طرف و عدم توسل به صدور امتياز براي انتشار مطبوعات از طرف ديگر، ممنوعيت سانسور قبلي،  همچنين ممنوعيت توقيف خودسرانه بايد پيش بيني شود. البته  لازم به ذكر است كه ما دو نوع توقيف مطبوعاتي داريم. يكي  توقيف اداري است كه در حادثه اي غيرعادي تقريبا" به  مسئولان دولتي اجازه داده مي شود كه براي مدت خيلي  كوتاهي در حدود 24 ساعت يا 48 ساعت نشريه يا روزنامه اي  را توقيف كنند و بعد آن را به دادگاه ارجاع كنند و اگر دادگاه نپذيرفت، توقيف ملغي مي شود اگر هم پذيرفته شود كه پرونده مسير عادي خودش را دنبال مي كند. توقيف ديگر توقيف قانوني است كه معمولا" از طريق راي دادگاه تحقق  پيدا مي كند كه نمونه هاي اين موارد در دنيا روزبه روز كمتر مي شود حتي در بسياري از كشورهاي غربي در سالهاي  اخير بسياري فراموش كرده اند كه توقيف مطبوعات وجود دارد.  اين اصل ها را كه دنبال مي كنيم ضرورت پيش بيني ضوابط و معيارهاي محدوديت مطبوعات روشن مي شود و بالاخره آخرين  اصل، كه رسيدگي به جرائم مطبوعاتي در حضور هيات منصفه  است. معيارهاي محدودكننده آزادي مطبوعات را معمولا" در چهار گروه طبقه بند مي كنند ماده 19 ميثاق بين المللي  حقوق مدني و سياسي - كه در سال 1966 تصويب شده و ما هم  اين عهدنامه و ميثاق را امضاء كرديم و موظف به رعايت آن  هستيم- آنها را طي بندهايي پيش بيني كرده است. نخستين  محدوديت يا مجموعه محدوديت ها مربوط به اخبار و اطلاعاتي  است كه به استقلال كشور، تماميت ارضي، امنيت عمومي، نظم  عمومي و از اين قبيل مربوط مي شود. نوع دوم محدوديت ها مربوط به محدوديت هايي كه به آسايش و سلامت جامعه مربوط است توجه دارد. معمولا" انتشار اخبار وحشت انگيز، انتشار اخبار دروغ، آنچه كه آسايش و آرامش جامعه را برهم مي زند و نظاير آن منع دارد. نوع سوم مجموعه محدوديت ها مربوط به اخبار و اطلاعاتي است كه سنن و فرهنگ مذهبي، ملي،  نژادي و از اين قبيل را مورد تهديد قرار مي دهد و اخلاق  حسنه و عفت عمومي را تحت تاثير قرار مي دهد و ممكن است  كه جنبه هاي ديگر هم به آن اضافه شود. محدوديت چهارم يا مجموعه محدوديت هاي گروه چهارم مربوط به زندگي خصوصي  افراد است.  در اينجا بايد به اين نكته نيز توجه داشته باشيم كه در بعضي از كشورها مثل انگلستان يا آمريكا و كشورهاي  مستعمره سابق انگلستان مثل هندوستان، قوانين خاص  مطبوعاتي وجود ندارد و در همان قوانين معمولي به مسائل  مطبوعات پرداخته مي شود. زيرا در دادگاه هيات منصفه حضور دارند و وقتي جرايم مطبوعاتي تعقيب مي شود، در حضور هيات  منصفه رسيدگي مي شود و از طرف ديگر رعايت هاي خاص و امتيازهاي معيني براي مطبوعات در نظر گرفته شده. مثلا"  براي روزنامه نگاراني كه مذاكرات مجلس و جريان  رسيدگي هاي محاكم دادگستري را گزارش مي كنند، يك مصونيت  ويژه در نظر گرفته شده كه اگر تهمت و افترايي را نقل  بكند از قول كسي كه در مجلس سخنراني كرده يا در دادگاه  مطالبي را اظهار كرده مصونيت دارند. البته به شرط اينكه  با حسن نيت همراه باشد به اين ترتيب ما مي بينيم كه در كشورهايي كه داراي قوانين خاص مطبوعاتي هستند جرائم  مطبوعاتي به طور مشخص در قالب همين چهار محدوديت كه عرض  شد مورد پيش بيني قرار مي گيرد آخرين بخش مبحث دومي كه  مطرح كردم رسيدگي به جرائم مطبوعاتي حضور هيات منصفه است.  اهميت حضور هيات منصفه در رسيدگي به جرائم را ما از دوره مشروطيت در قانون اساسي مان در نظر قرار داديم. اصل  79 متمم قانون اساسي سابق در دوره مشروطيت پيش بيني كرده  بود كه رسيدگي به جرائم مطبوعاتي در حضور هيات منصفه  صورت بگيرد و اصل 168 قانون اساسي كنوني نيز به طوري كه  مي دانيد رسيدگي به جرائم مطبوعاتي را به صورت علني در دادگاه هاي دادگستري مورد تاكيد قرار داده كه در ماهها و سالهاي اخير به مساله روز تبديل شده است. من در مورد خود هيات منصفه صحبت نمي كنم فقط چون ممكن است مطالبي كه عرض  مي كنم بتواند مورد استفاده قرار بگيرد صرفا" تفاوت هايي  را كه جرايم مطبوعاتي در مرحله رسيدگي و در مرحله دادرسي  و در مرحله بعد از محكوميت نسبت به جرايم عادي دارد مرور مي كنم.  مقررات ويژه رسيدگي به جرايم مطبوعاتي بدين لحاظ وضع شده  است كه جرم مطبوعاتي مثل جرم سياسي تلقي مي شود. فرض بر اين است كه مجرم مطبوعاتي در خدمت جامعه است و كسي هم كه  در خدمت جامعه است معمولا" به خاطر اين خدمت ممكن است كه  مرتكب خلافي شود. پس اگر تخلفي صورت گرفت جامعه نسبت به  او نظر مساعد دارد. كسي كه خدمت مي كند حتما" بايد از امتيازاتي هم در تعيين جرم برخوردار باشد. من اينها را در چند مرحله فهرست كردم كه اسم آنها را هم گذاشته ام  مقررات ويژه رسيدگي به دادرسي جرايم مطبوعاتي در مرحله  تعقيب جرم، در مرحله صدور راي و در مرحله تحمل محكوميت.  1- ممنوعيت توسل به شرايط ارتكاب جرم مشهود در مرحله  تعقيب جرم. كسي اگر در خيابان مرتكب دزدي يا جيببري شود،  مامور انتظامي مي تواند فورا" طرف را دستگير كند اما در مورد جرايم مطبوعاتي چنين چيزي قابل تحقق نيست. نمي شود رفت در هيات تحريريه روزنامه و كسي را به گمان اينكه در حال نوشتن مطلبي است يا مطلبي را نوشته است توقيف كرد كه  اين جرم است. پس جرم مشهود وجود ندارد، اينكه بعضي اوقات  خبرنگاران را توقيف مي كنند كه جرم مشهود مطبوعاتي شان  معلوم است، صحيح نيست. نمي شود جرم مشهود مطبوعاتي داشت.  2- ممنوعيت توقيف احتياطي متهم است. در جرايم مطبوعاتي  تصريح شده كه برخلاف جرايم عادي نمي توان روزنامه نگار را احضار و توقيف نمود. توقيف احتياطي براي جرايم  مطبوعاتي ممنوع شده و اين امتيازي است كه براي  روزنامه نگاران در نظر گرفته شده است. البته قاضي حق  دارد كه به جاي توقيف احضار بكند و تعهد هم بگيرد كه  متهم هر وقت قاضي خواست در دادگاه حاضر شود. در غير اين  صورت طبق رويه هايي كه در دنيا است توقيف احتياطي متهم  مطبوعاتي وجود ندارد.  ادامه دارد 
