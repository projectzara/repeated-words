 گروه اجتماعي: نخستين كارگاه آشنايي روزنامه نگاران با مقوله جمعيت در مركز اطلاعات، آموزش و ارتباطات جمعيت و تنظيم خانواده(IEC)برگزار شد.  در اين كلاس كه با حضور نويسندگان و گزارشگران مسائل  اجتماعي 20 روزنامه و مجله تشكيل شد، محققان و پژوهشگران  مركز اطلاعات، آموزش و ارتباطات جمعيت در باره مفاهيم و تصورات جديد در قبال جمعيت و افزايش بيش از حد جمعيت در جهان گزارشهايي ارائه كردند.  در اين نشست يكي از كارشناسان از مقوله جمعيت به عنوان  يك دانش ميان رشته اي ياد كرد و توضيح داد زمينه ورود به  مباحث مربوط به جمعيت متنوع و متعدد است و به اين پديده  مي توان از زواياي مختلف نگريست و تاثير و تاثر آن را در ميان مخاطبان ارزيابي كرد.  اين كارشناس يادآور شد: شاخه هاي مختلف مقوله جمعيت كليه  موضوعات پيراموني ما در حوزه هاي مختلف تربيتي، آموزشي،  فرهنگي، صنعتي و سياسي را در بر مي گيرد.  وي تاكيد كرد: جمعيت پديده اي انتزاعي نيست كه تنها آن  را با خود موضوع جمعيت سنجيد. هر آنچه كه ما با آن  سروكار داريم، موضوعي جمعيتي و يا متاثر از آن است. مسكن،  كار، محيط زيست، گردش، مسافرت، ازدواج، آموزش و پرورش  حتي موسيقي، ادبيات و هنر نيز موضوعاتي هستند كه به طور مستقيم و اغلب به طور آشكار و پنهان با مقوله جمعيت  سروكار دارند.  وي از روزنامه نگاران خواست، پرداختن به پديده جمعيت و كنترل آن را جدي بگيرند.  مجري طرح آشنايي خبرنگاران با مقوله جمعيت، فريدون صديقي  بود و دبيري علمي كارگاه را آقاي دكتر رضا قريب به عهده  داشت. 
