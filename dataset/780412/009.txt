 * سخنگوي دولت: معمولا" دولتها در ايجاد محدوديت براي  مطبوعات پيشقدم مي شوند، در حاليكه اين موضوع در كشور ما بر عكس شده و برخي از نمايندگان مجلس قصد تحديد آزادي  مطبوعات را دارند * جلسه مجمع حزبالله مجلس با دعوت از بيش از دويست  نماينده مجلس و با حضور معاون اول رئيس جمهور وزير فرهنگ  و ارشاد اسلامي و معاونين وزرا برگزار شد * جلسه نمايندگان حزبالله(جناح راست)با حضور حدود 50 نفر از نمايندگان و با سخنراني قاضي دادگاه مطبوعات  انجام شد گروه اجتماعي: سه شنبه گذشته دو جناح سياسي مجلس شوراي  اسلامي جلسات جداگانه اي را براي بررسي طرح اصلاح قانون  مطبوعات در مجلس و رياست جمهوري تشكيل دادند.  به گزارش خبرنگار همشهري مجمع حزبالله مجلس با دعوت از بيش از دويست نماينده مجلس جلسه خود را در سالن شهيد رجايي رياست جمهوري با حضور معاون رئيس جمهور، وزير فرهنگ و ارشاد اسلامي، معاونين وزرا و چند تن از مديران  مسئول روزنامه ها تشكيل داد.  اين جلسه كه از ساعت 19 الي 22 ادامه داشت مورد توجه  نمايندگان قرار گرفت در اين جلسه كه برخي از نمايندگان  جناح راست نيز شركت داشتند دكتر مهاجراني وزير فرهنگ و ارشاد اسلامي ضمن اشاره به نقايص و محدوديت هاي طرح  مزبور آن را در جهت حذف وزارت ارشاد از صحنه تصميم گيري  مطبوعات عنوان كرد و گفت: معمولا دولتها در ايجاد محدوديت براي مطبوعات پيش قدم مي شوند در حالي كه اين  موضوع در كشور ما برعكس شده و برخي از نمايندگان و مجلس  قصد تحديد آزادي مطبوعات را دارند.  سعيد حجاريان مدير مسئول روزنامه صبح امروز نيز در سخناني وجود مطبوعات را باعث شفاف سازي فضاي جامعه دانست  و گفت: طرح مجلس موجب نابرابري ابزار تبليغات شده و ايجاد ابهام مي كند.  حجاريان گفت: يكي از شعارهاي اصلي دولت پاسخگوبودن است و زماني مي تواند پاسخگو باشد كه ملتي پرسش گر داشته باشد و مطبوعات مي توانند نقش پرسشگري را ايفا كنند.  مزروعي رئيس انجمن صنفي روزنامه نگاران نيز در اين جلسه  سخناني ايراد كرد و گفت: چرا كشور ما يك روزنامه نگار برجسته ندارد؟ آيا به اين دليل نيست كه شرايط تربيت چنين  روزنامه نگاراني را فراهم نكرديم؟وي طرح جديد مجلس را موجب ضعيف ترشدن جامعه خبرنگاري كشور دانست و از نمايندگان خواست تا به آن راي ندهند.  تاج زاده معاون سياسي وزارت كشور نيز با يادآوري سال  امام(ره)گفت: كاري نكنيم كه بدترين كارها در اين سال  انجام شود. وي مهمترين موءلفه امنيت ملي را مشاركت مردم  دانست و گفت: مطبوعات نقش تعيين كننده اي در اين مشاركت  دارند.  وي گفت: در زمان تدوين قانون اساسي عده اي مطرح كردند كه  بعضي از جلسات رسيدگي به تخلفات مطبوعاتي مي تواند غيرعلني باشد، در اينجا شهيد بهشتي شديدا با اين نظر مخالفت كرد و گفت: اگر اجازه يك استثنا را هم بدهيم  زماني مي رسد كه ديگر يك جلسه علني هم در دادگاه مطبوعات  تشكيل نمي شود.  بنابراين گزارش نمايندگان حزبالله(جناح راست)نيز جلسه  خود را با حضور نزديك به پنجاه نفر در مجلس برگزار كرد.  در اين جلسه مرتضوي قاضي دادگاه مطبوعات سخنراني كرد. به  دنبال برگزاري موفقيت آميز جلسه نمايندگان جناح چپ، خانم  منيره نوبخت يكي از نمايندگان جناح راست با گرفتن دو دقيقه از وقت علي اكبر ابوترابي براي سخنراني پيش از دستور در روز چهارشنبه گفت: در ارتباط با طرح اصلاح  قانون مطبوعات هياهو وجنجال عجيبي در مطبوعات به راه  افتاده كه در جاي خود قابل بحث است اما نكته اي كه بنده  تذكر مي دهم در ارتباط با رياست محترم جمهور و هيات  محترم دولت است.  وي گفت: در اين جو هياهو و جنجال بعضا روزنامه ها نوشتند كه معناي اين طرح مقابله سياسي مجلس با دولت است و گفتند دولت با اين طرح مخالف است.  و دست آخر روز گذشته نمايندگان طي دعوتنامه كتبي جهت  شركت در جلسه اي در نهاد رياست جمهوري با حضور معاون اول  رئيس جمهور و عده اي از وزيران دعوت شده اند و اينك  سئوال اين است كه آيا هيات محترم دولت در اين مورد بحث و گفتگويي به عمل آورده است؟ آيا رسما به سخنگوي دولت  مسئوليتي در اعلام نظر از جانب دولت در اين موضوع داده  شده است؟ كه در اين جلسه فرموده اند هدف از اين طرح حذف  وزارت ارشاد است.  پس از سخنان خانم نوبخت، قندهاري عضو هيات رئيسه مجمع  حزبالله در تذكري آئين نامه اي در پاسخ به نوبخت گفت:  جلسه اي كه در رياست جمهوري تشكيل شد به دعوت مجمع  حزبالله مجلس بوده و به دليل تشكيل جلسه نمايندگان  حزبالله در مجلس ما اين جلسه را در رياست جمهوري برگزار كرديم.  رحمانقلي قلي زاده عضو ديگر هيات رئيسه مجمع حزبالله  نيز به خبرنگاران گفت: بر فرض نيز كه رئيس جمهور از نمايندگان دعوت كرده باشد كه بگويد طرح اصلاح قانون  مطبوعات به ضرر نظام است مگر خلاف قانون است؟ 
