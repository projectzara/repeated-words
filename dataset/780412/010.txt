 گروه اجتماعي: نمايندگان مجلس بايد مدافع حقوق اساسي و آزاديهاي قانوني مردم باشند. اين مطلب را محمدباقر موسوي  جهان آباد نماينده ياسوج و رئيس كميسيون نهادهاي انقلاب مجلس در گفتگو با خبرنگار همشهري عنوان كرد.  وي كه در مورد طرح اصلاح قانون مطبوعات سخن مي گفت افزود:  ارائه اين طرح به مجلس دو هدف عمده را دنبال مي كند نخست آنكه گروهي كه داراي نگرش خاصي نسبت به مسائل جامعه،  مردم، آزادي، امنيت و منافع ملي هستند قصد دارند نگرش  خود را به صورت قانون پياده كنند. اين طرح نيز نوع نگرش  ارائه دهندگان آن را نسبت به بحث مطبوعات و آزاديهاي  اساسي مردم نشان مي دهد. نماينده ياسوج هدف دوم طرح را سياسي و مقطعي و در رابطه با انتخابات مجلس ششم دانست و گفت: گروهي تلاش مي كنند به هر شيوه اي از ابزارهاي در اختيار خود براي بدست گرفتن مجلس ششم استفاده كنند، آنها نسبت به آزادي مطبوعات احساس خطر مي كنند و تقاضاي آنها براي اولويت دادن به بررسي اين طرح ناشي از همين احساس  خطر است و قصد دارند سريعتر اين طرح را به تصويب برسانند كه البته اينطور نخواهد شد. وي تاكيد كرد: در شرايط تثبيت  نظام اگر قرار است اصلاحي در قانون مطبوعات صورت گيرد بايد در جهت رفع مشكلات و برداشتن موانع آزاديها باشد نه  در جهت محدود كردن آن.  رئيس كميسيون نهادهاي انقلاب گفت: به اعتقاد من هيچ  جامعه اي بدون آزادي فكر، انديشه، بيان و قلم به سعادت و توسعه نخواهد رسيد. 
