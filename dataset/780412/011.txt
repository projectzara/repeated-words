 گروه اجتماعي: دكتر مهاجراني روز چهارشنبه گذشته در جمع  خبرنگاران مجلس دلايل ايجاد وقفه در معرفي 7 عضو جديد هيات منصفه دادگاه مطبوعات را برشمرد. به گزارش خبرنگار همشهري وي گفت: در مورد تعيين اعضاي هيات منصفه جلسه اي  را با آقايان رازيني(رئيس كل دادگستري استان تهران)و عبدالله نوري(رئيس شوراي شهر تهران)تشكيل داديم و به  اين نظر رسيديم كه تعيين اعضاي جديد را به زماني موكول  كنيم كه تكليف طرح اصلاح قانون مطبوعات در مجلس مشخص شود.  مهاجراني وجود سه دليل عمده براي عدم تعيين اعضاي جديد هيات منصفه را نام برد و گفت: دليل اول آن بود كه از نظر حقوقي آيا هيات سه نفره تعيين هيات منصفه مي تواند در ميانه راه اقدام به ترميم هيات منصفه كند؟ به همين منظور استعلامي از اداره حقوقي دادگستري صورت گرفت و نظر آنها اين بود كه هيات سه نفره نمي توانند اقدام به ترميم  اعضاي هيات منصفه كنند.  مهاجراني دومين دليل را شكايت پنج عضو اخراجي از قاضي  دادگاه مطبوعات به دادسراي انتظامي قضات ذكر كرد و در مورد نكته سوم گفت: نكته سوم نيز شكل گيري شوراي شهر و تعيين رئيس شورا بود كه بتواند در هيات سه نفره شركت كند.  وي گفت: چون در طرح جديد مجلس براي اصلاح قانون مطبوعات  ساز و كار جديدي براي تعيين هيات منصفه پيش بيني شده است  بنابراين در اين شرايط افراد براحتي حاضر به قبول عضويت  در هيات منصفه براي دو يا سه ماه نمي شوند لذا تصميم  گرفتيم تا تعيين تكليف طرح مزبور صبر كنيم. 
