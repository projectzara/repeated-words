 گروه علمي فرهنگي: اداره كل آموزش و پرورش شهر تهران با صدور اطلاعيه اي نحوه فعاليت تابستاني در مدارس غير انتفاعي اين شهر را اعلام كرد.  به گزارش روابط عمومي اداره كل آموزش و پرورش تهران،  مدارس غير انتفاعي به منظور غني سازي اوقات  فراغت دانش آموزان مي توانند همانند ساير مدارس و در چارچوب ضوابط وزارت آموزش و پرورش نسبت به تشكيل كلاسهاي  تقويتي و جبراني يا فعاليتهاي فرهنگي، هنري و ورزشي  اقدام كنند.  شهريه اين كلاسها به پيشنهاد كميسيون تعيين سقف شهريه و تاييد شوراي نظارت استان خواهد بود.  براساس اين اطلاعيه مديران مدارس غير انتفاعي موظفند در تمام ساعات فعاليت در مدرسه حضور داشته باشند.  اخبار كوتاه فرهنگي  هشدار اتحاديه ناشران و كتابفروشان به مديران كتابفروشي  در تهران درباره گسترش فروش كتابهاي تكثيري انتشار يافت  اتحاديه ناشران و كتابفروشان تهران به مديران كتابفروشي  در تهران در زمينه عدم همكاري با تكثير يا خريد و فروش  كتابهاي زيراكسي هشدار داد.  اتحاديه ناشران و كتابفروشان با ارسال نامه اي ضمن تقبيح  عمل تكثير و توزيع اينگونه كتابها كه بعضا" به كتابهاي  مبتذل و فاقد ارزش هم تسري پيدا كرده است، پخش و رواج  كتابهاي زيراكسي را براي فرهنگ غني كشور و حرمت نشر و ناشر و كتابفروش، خطري جدي قلمداد كرد.  متن كامل نامه به شرح زير است: به موجب اطلاعات واصله به  اين اتحاديه، از چند سال پيش بعضي از كتابهايي كه اجازه  چاپ يا تجديد چاپ دريافت نكرده بودند به صورت زيراكسي  منتشر و به شكل غيرقانوني خريد و فروش مي شده است.  اخيرا" در مواردي مشاهد شده كه اين كار به كتابهاي  مبتذل و فاقد ارزش تسري پيدا كرده است و به طور جدي  فرهنگ غني و همچنين حرمت نشر، ناشر و كتابفروشان ما را مورد تهديد قرار داده است.  اتحاديه ناشران و كتابفروشان تهران، بدينوسيله به شما همكار محترم يادآوري مي كند كه تكثير و خريد و فروش اين  كتابها عملي غيرقانوني و خلاف بوده و در صورت ارتكاب اين  عمل توسط يكي از همكاران ; اتحاديه نه تنها دفاعي از خاطي  نخواهد كرد، بلكه با هدف حفظ و پالايش محيط مقدس  فرهنگي مان كه بخشي از آن ثمره زحمات طاقت فرسا و صبر و بردباري اكثريت قريب به اتفاق ناشران و كتابفروشان شريف  ميهن ماست، خود نيز به عنوان مدعي و شاكي عمل خواهد كرد.  9 خانه سنتي در شهرستان ماكو در فهرست آثار ملي جاي گرفت  9 خانه سنتي و قديمي در شهرستان ماكو، توسط سازمان ميراث  فرهنگي كشور، در فهرست آثار ملي جاي گرفت.  به گزارش سرپرست ميراث فرهنگي شهرستان ماكو، اين خانه ها عموما" متعلق به اواخر دوره قاجاريه بوده و بيشتر از صد سال عمر دارند و گچ بري، رنگ آميزي، معماري، نقاشي، طاق،  نما و آينه كاري از ويژگيهاي اصلي اين بناهاست.  قاسم عباسي، سرپرست ميراث فرهنگي شهرستان ماكو، اسامي  اين بناها را به شرح زير بيان داشت: ساختمان قديمي  شهرباني سابق، ساختمان قديمي بانك ملي، ساختمان قلعه جوق،  عمارت قديمي كلاه فرنگي، خانه سنگي جمال خان تيموري،  ساختمان قديمي شيرو خورشيد يا شوراي داوري، ساختمان  قديمي علي خان بيات، خانه صفرعلي خان و ساختمان قديمي  فرمانداري. 
