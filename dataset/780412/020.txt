 سئول- خبرگزاري جمهوري اسلامي: شركت بيمه صادراتي كره  جنوبي در دومين مرحله، سياستهاي محدودكننده بيمه اي در مورد تمامي بانكهاي تجاري ايران را حذف كرد.  اين شركت ماه گذشته بصورت رسمي سياستهاي محدودكننده  بيمه اي را صرفا" درمورد اعتبارات اسنادي ال سي بانك  مركزي جمهوري اسلامي ايران حذف كرده بود كه با تصميم  جديد شامل همه بانكهاي تجاري ايران خواهد شد.  به نوشته مطبوعات كره جنوبي، از اين پس تمامي اعتبارات  اسنادي صادره يامورد تاييد بانك مركزي جمهوري اسلامي  ايران تا سقف 95 درصد زير پوشش بيمه اي قرار داشته و هزينه پوشش را نيز تا 200 درصد كاهش مي دهد.  كارشناسان اقتصادي معتقدند: با تصميم تازه كي. ايي آي. سي،  كار بيمه صادراتي كره جنوبي پس از بروز مشكل بدهي هاي  ايران به حالت عادي بازگشته است.  كره جنوبي و جمهوري اسلامي ايران ماه گذشته نيز قراردادي  براي ساخت 5 نفتكش به ارزش 400 ميليون دلار امضاء كردند.  در چارچوب ايجاد اعتماد ميان نظامهاي بانكي دو كشور،  اگزيم بانك كره جنوبي يك خط اعتباري كوتاه مدت نيز براي  پنج بانك ايران در نظر گرفته است كه كارشناسان پيش بيني  مي كنند مبلغ اعتبارات آن در آينده افزايش يابد.  سون جونگ يونگ قائم مقام وزارت خارجه كره جنوبي نيز ماه  گذشته در ديدار فريدون وردي نژاد مديرعامل خبرگزاري  جمهوري اسلامي در سئول گفت: كره جنوبي ازپيوستن ايران به  سازمان تجارت جهاني حمايت كامل مي كند.  ايران و كره جنوبي از 36 سال پيش به صورت رسمي اقدام به  برقراري روابط سياسي كرده اند كه حجم مبادلات تجاري دو كشور هم اكنون سالانه افزون بر دو ميليارد دلارمي باشد. 
