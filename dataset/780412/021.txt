 به بهانه ارائه طرح اصلاح قانون مطبوعات به  مجلس شوراي اسلامي(بخش پاياني)    * گوناگوني مطبوعات و آزادي قانونمند روزنامه نگاران در جهت اطلاع رساني به مردم در قانون كنوني مطبوعات لحاظ شده و مبهم دانستن اين قانون ناشي از اعمال سليقه هاي  خاص مي باشند اشاره: بررسي نهايي طرح اصلاح قانون مطبوعات كه توسط گروهي از نمايندگان داراي ديدگاههاي افراطي از جناح راست  تقديم مجلس شوراي اسلامي شده، قرار بود روز دوشنبه هفتم  تيرماه در مجلس انجام و به راي گذاشته شود اما اين  بررسي يك هفته به تعويق افتاد و ظاهرا" قرار است فردا (يكشنبه)در مجلس شوراي اسلامي انجام گيرد. تاكنون  بسياري از كارشناسان، شخصيت هاي فرهنگي و سياسي و اجتماعي، روزنامه نگاران و دست اندركاران وسايل ارتباط جمعي مخالفت صريح خود را با طرح پيشنهادي فوق اعلام  داشته اند. مخالفان طرح بر اين باورند كه تصويب آن ضمن  تحديد آزادي هاي قانوني مطبوعات، مشكلات بسيار جدي بر سر راه اطلاع رساني قانوني در كشور به وجود مي آورد و مهم تر از آن رويكرد سراسري مردم به مطبوعات كشور را كه  يك تحول بزرگ اجتماعي، سياسي و فرهنگي و تحكيم كننده  پايه هاي نظام جمهوري اسلامي است، به ياس عمومي تبديل  مي سازد و موجبات روي آوري هرچه بيشتر مردم به وسايل  ارتباط جمعي بيگانه را فراهم خواهد كرد بخش پاياني  گزارشي را كه به همين منظور آماده كرده ايم مي خوانيد.  در اين بخش از مطالب ارائه شده توسط خبرگزاري جمهوري  اسلامي نيز بهره گرفته ايم.  درحال حاضر يكي ازوظايف مهم مطبوعات شفاف كردن مطالبات و خواسته هاي اقشار مختلف جامعه و انتقال صحيح آن به حكومت  است كه مي تواند در جهت انعكاس سياست ها به اقشار مختلف  جامعه و ايجاد زمينه مناسب براي پذيرش و اجراي آن نقش  ويژه اي را ايفا كند.  مديركل مطبوعات داخلي وزارت ارشاد مي گويد: علي رغم برخي  مسائل، مطبوعات تاكنون توانسته اندبه عنوان حلقه اي واسط و معتبر از كاركرد مثبت خود مردم را بهره مند سازند و اعتماد عمومي را به خود جلب كنند.  جعفري مي افزايد: مطبوعات ما در عصر گفتگوي ميان  جريانها و جناح هاي سياسي كاركرد بسيار ارزشمندي دارند اين درحاليست كه جامعه به واسطه فقدان احزاب شناخته شده  و معتبر ناگزير از تريبون مطبوعات براي بيان نظرات و ديدگاههاي سياسي فرهنگي استفاده مي كند. هرگونه اظهارنظر و بررسي برروي قانون مطبوعات بايستي براساس ديدگاههاي  كارشناسانه و تخصصي صورت گيرد و در غير اينصورت  مشكلات بسياري را براي مطبوعات كشور فراهم مي كند.  مديركل مطبوعات داخلي وزارت ارشاد درادامه ضمن انتقاد از طرح اصلاحي قانون مطبوعات در مجلس شوراي اسلامي مي گويد:  در اين طرح نقش اصلي وزارت فرهنگ وارشاد اسلامي به عنوان  بازوي اجرايي سياست هاي توسعه فرهنگي دولت ناديده گرفته  شده است.  ازسوي ديگردكترمحمد مهدي فرقاني رييس مركز مطالعات  وتحقيقات رسانه هاي وزارت فرهنگ وارشاداسلامي مي گويد:  به اعتقاد همه دست اندركاران وصاحبنظران، قانون مطبوعات  مصوب اسفند ماه 64 قانون كامل و بي عيب و نقضي نيست و همه به ضعف ها و پاره اي ازاشكالات دراين قانون واقف  هستند. وي مي گويد: قدر مسلم اين است كه آنچه ما به  عنوان ضعف دراين قانون مي بينيم باآنچه كه در طرح  اصلاحيه گروهي از نمايندگان مجلس شوراي اسلامي آمده است،  اختلافي فاحش دارد به گفته وي آنچه دراصلاحيه طرح  آمده است نه تنها با هدف بسط و تعميق آزاديهاي مطبوعاتي،  تضمين لازم براي اين آزاديها، درنظرگرفتن حقوق طبيعي  مردم براي كسب اطلاع و آگاه شدن از واقعيت ها و تبادل  آزاد انديشه واطلاعات و ديدگاههاي ارايه نشده است بلكه  عمل شرايط سخت تري را براي فعاليت هاي مطبوعاتي پيش  مي آورد.  وي مي گويد: در صورت تصويب چنين طرحي مردم عملا از بخشي  ازحقوق خود محروم خواهند شد و اين محروميت امكان اين را كه درشرايط موجودبتوان واقعيت ها و نيازهاي عمومي را شفاف كرد و تضمين لازم رابراي حفظ منافع ملي تامين كرد،  از دست خواهد داد.  دكتراسماعيلي استاد دانشگاه مي گويد: قانون مطبوعات فعلي  و قوانين قبلي مطبوعات، هميشه ناظر بر تعيين تكليف و مسئوليتها بوده و هستند يعني كمتر به حقوق قانوني و امتيازات مطبوعات و ازآن مهمترروزنامه نگاران  توجه شده است.  اين استاد دانشگاه در ادامه مي گويد: در قانون كنوني  مطبوعات وظايف و مسئوليتهاي دارنده پروانه و مديرمسئول  بطورمناسب توزيع نشده است، دارنده پروانه كه در حقيقت  مالك نشريه به حساب مي آيد به جز چند وظيفه آسان اداري  نه وظيفه و نه مسئوليتي دارد. وي درادامه مي گويد: در حالي كه مدير مسئول با اينكه ازحقوق چنداني برخوردارنيست  دائمادرمعرض تهديد شغلي است و مسئول تك تك مطالبي است كه  در نشريه به چاپ مي رسد در ضمن هر زمان كه دارنده پروانه  اراده كند مي تواند اورا عزل كرده و جانشينش را به هيات  نظارت معرفي كند. در يك ارزيابي كلي اين طرح با اينكه  چند نقطه قوت و مثبت دارد، ولي نمي تواند پاسخگوي نيازهاي قانون كنوني مطبوعات باشد. وي درادامه  مي گويد: تعيين نسبي تعريف و حوزه مطبوعات، توجه به  حقوق روزنامه نگاران(در مورد مطالب اختصاصي)ايجاد ضمانت اجرايي براي حق كسب خبر، تعيين تكليف هيات منصفه و توجه به نحوه توزيع يارانه هاي دولتي به مطبوعات از جمله  نكات مثبت اين طرح است، اماهمين مواد به گونه اي نگاشته  شده اند كه ممكن است در عمل مشكلي ايجاد كند.  دكتر اسماعيلي مي گويد: پايبندي والتزام عملي به قانون  اساسي به عنوان يكي از شرايط متقاضيان پروانه به ماده 9 اضافه شده و تشخيص آن را هم به عهده هيات نظارت گذاشته  است.  اين استاد دانشگاه مي گويد: باتوجه به تبعات سياسي و حقوقي فراواني كه حكم به عدم پاي بندي و التزام عملي به  قانون اساسي براي افراد دارد، چگونه يك هيات اداري، بدون  هيچ ضابطه اي قدرت پيدا مي كند كه چنين قضاوت مهمي راجع  به افراد نمايد درحالي كه محكوميت افراد به عدم پاي بندي  به قانون اساسي تنها وتنهابايد به حكم دادگاه صورت پذير د.  وي درادامه مي گويد: نمونه ديگر درتبصره ماده 35 پيشنهادي كه دعوت جلسه براي انتخاب اعضاي هيات منصفه  رادر صورت سرپيچي وزيرارشاد ازانجام اين دعوت، به عهده  رييس كل دادگستري نهاده زائد به نظر مي رسد باتوجه به  امكان سوال و تذكر حتي امكان شكايت به ديوان عدالت اداري  و الزام وزيرارشاد به رعايت تكليف قانوني اش چه ضرورتي  براي افزودن اين تبصره وجوددارد.  وي درادامه مي گويد: تبصره 1 ماده 42 پيشنهادي در حقيقت  بي خاصيت كردن راي هيات منصفه است هر چند كه حكم به  مجازات كسي كه هيات منصفه اورا مجرم شناخته ولي قاضي او را بي گناه مي داند و يا بالعكس، از نظر شرعي محل اشكال  است، اما راه حل آن چيزي نيست كه در تبصره مذكور آمده است.  به گفته وي يك نمونه ديگر افزودن شرط توانايي مالي  جهت اداره نشريه حداقل به مدت سه ماه به شرايط متقاضيان  پروانه است كه اولاافزودن اين شرط چه ضرورتي دارد!  ثانيا چرا سه ماه ! آيا روزنامه وفصلنامه و سالنامه در اين زمينه تفاوتي ندارند! از همه مهمتر اينكه موكول  كردن احراز اين شرط به تشخيص هيات نظارت امكان اعمال  سليقه و گرايش هاي شخصي و گروهي رااز سوي آن هيات افزايش  مي دهد.  مطبوعات، ملاك آزادي  يكي از كارشناسان مطبوعاتي بر اين باور است: "مطبوعات  رسانه اي ماندگار هستند كه به وسيله آن مي توان ميزان  آزادي و توسعه فضاهاي فرهنگي و سياسي هر جامعه را سنجيد.  به وسيله مطبوعات نخبگان وحتي عامه مردم قادر خواهند بود تا عملكرد و رفتارهاي گروه حاكم يا افراد تاثيرگذار به  جريان كل جامعه را در تمام شئون سياسي فرهنگي و اقتصادي  به نقد بنشينند، سبك و سنگين كنند و در نهايت واكنش و قضاوت خود را به منصه ظهور برسانند و به اين ترتيب رفتار و كردار اين گروه را مهر رد و قبول بزنند. به عبارت بهتر آئينه انعكاس افكار عمومي در تمام ابعاد كلي وجزئي  جريانات اجتماعي، مطبوعات است. به طور مسلم هر چه ميزان  استقلال آنها بيشتر باشد و هر چه طيف مرتبط با آنها وسيع تر باشد و هر چقدر انتخاب مخاطبين و نيز گيرندگان  پيام هاي خود با وسعت نظر بيشتري تحمل كنند چنين  وظيفه اي را بهتر به انجام خواهند رساند.  با چنين تعاريفي به نظر مي رسد طراحان طرح "اصلاح قانون  مطبوعات" تنها با هدف تصرف فضاي فكري حاكم و سوق دادن آن  به سوي تفكر سياسي خاصي، اين طرح را تقديم مجلس كرده اند.  مسئول شناختن نويسنده، طراح كاريكاتور، خبرنگار و ديگر افراد دخيل در مطبوعات(علاوه بر مدير مسئول)، لزوم  افشاي منبع خبر، دادن اختيار توقيف مطبوعات به هيات  نظارت و محدود كردن شرايط متقاضي نشريه، همگي به خوبي  حكايت از نوع نگاه وديدگاه طراحان اصلي اين طرح به  مطبوعات و اهل قلم دارد. " به دور از جوسازي  حسن كامران نماينده مردم اصفهان در ارتباط با طرح اصلاح  قانون انتخابات در مجلس شوراي اسلامي گفته است: "جرايد بايد اين طرح را نقد كنند نه اين كه عليه آن به جوسازي  بپردازند. جوسازي و غوغاسالاري در مورد طرح اصلاح قانون  انتخابات به دور از انصاف است زيرا اين طرح براي دفاع از حقوق خبرنگاران و صلاح مطبوعات تهيه شده است و در اخلاق  اسلامي نمي گنجد كه اين گونه با آن برخورد شود. "وي با اشاره به اين كه ممكن است در شور دوم تغييرات زيادي در اين طرح حاصل شود، گفت: ما از استادان و خانواده مطبوعات  مي خواهيم كه در شور دوم با پيشنهادات خود اين طرح را قوي كنند در حال حاضر در هيات نظارت بر مطبوعات يك  نماينده از دانشگاه ها حضور دارد و اگر قرار است از حوزه  نماينده اي نباشد، پس بايد نماينده دانشگاه هم از تركيب هيات حذف شود.  كامران درخصوص تبصره اي از طرح كه خبرنگار و نويسنده نيز همانند مدير مسئول، مسئول نوشته خود است، گفت: "اين در شور دوم قابل بررسي است وممكن است راي نياورد. اما طراحان معتقدند نويسنده علت وجود مطلب است و بايد مجازات  شود. " مخل امنيت ملي  جعفر گلباز، نماينده مردم طالقان و ساوجبلاغ درمجلس  شوراي اسلامي مي گويد: اصلاح قانون مطبوعات، براساس  ديدگاه جناحي و خطي است وبا همين ديدگاه هم پيگيري  مي شود و عده اي مي خواهند مطبوعات را درچارچوب مورد چند خود درآورند. گلباز اصلاحيه قانون مطبوعات را به صلاح  كشوري كه داعيه انقلاب فرهنگي دارد نمي داند و مي گويد:  آيا با حرف نزدن و منعكس نكردن اخبار به وسيله مطبوعات  مي توان مشكلات را حل كرد؟ اين طرح موجب مي شود توجه به  راديوهاي بيگانه، ماهواره و اخبار محفلي شكل گيرد. لذا اين طرح مخل امنيت ملي است. برخي بر اين باورند كه مسير روزنامه ها در جهت خدشه دار كردن امنيت ملي است، در حالي  كه اشتباه مي كنند. روزنامه ها افكار جامعه را منعكس  مي كنند و مدافع دولت و نظامند چرا كه با همين فضاي  مطبوعاتي، مقبوليت دولتمردان در ميان مردم افزايش يافته  است. " اهميت استقلال مطبوعات  كامبيز نوروزي حقوق دان و عضو هيات منصفه مطبوعات نيز در اين مورد چنين مي گويد: به طور كلي هر قانون متضمن اهداف  و نظم خاصي است و به طور طبيعي از خلال مفاد قانون و عبارت آن اين نظم و هدف خاص مشخص مي شود آن چه كه در باب ابهام هاي قانون مطبوعات ظرف ماه هاي اخير مطرح شده  به نظر من بيش از آن كه واقعا" حاكي از ابهام قانون  مطبوعات باشد، حاكي از عدم رضايت منتقدين آن از نظمي است  كه وجود قانون مطبوعات در زمينه فعاليت مطبوعات ايجاد كرده است مضمون اصلي نظم فعاليت مطبوعاتي كه در قانون  مطبوعات مصوب سال 1364 منعكس شده، استقلال نسبي مطبوعات  و آزادي قانوني آنها و مصونيت نسبي شان از مداخله افراد يا دستگاه هاي مختلف است. با توجه به تجربه سالهاي اخير مي توان گفت كه اين قانون به شكل نسبتا" مناسبي به اجرا در آمده و منجر به نوعي امنيت شغلي و آزادي قانوني  مطبوعات شده است. اگر چه در بعضي موارد استثنايي خلاف  قواعد و مقررات مطبوعات هم عمل شده است.  به نظر مي رسد منتقدان قانون مطبوعات كه مترصد اصلاح آن  هستند در جست وجوي تغيير نوع نظم و فعاليت مطبوعاتي  هستند كه محدود ساختن آزادي مطبوعات و افزايش امكان  مداخله افراد و سازمان هاي مختلف در امنيت حرفه اي  مطبوعات و هم چنين افزايش موارد ناقص آزادي هاي مشروع  مطبوعات از اهدافي است كه دنبال مي كنند. در نهايت تاكيد مي كنم اختلاف نظري كه در اين زمينه وجود دارد در مورد تشريح مقررات كنوني حقوق مطبوعات نيست بلكه اصولا" در مورد نظام آزادي مطبوعات است و اميدواريم كه مجلس شوراي  اسلامي متوجه آزادي ها و حقوق اساسي مطبوعات باشد.  ليلا خاكسار 
