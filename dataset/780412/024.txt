   اشاره:  در اين مقاله سعي شده با استعانت از تئوري هستي شناسانه  نظم جهاني(ايمانوئل والراشتاين)، وضعيت موجود جامعه  جهاني بررسي گردد و ضمن آن نقاط ضعف نظريه مزبور بيان  شود. در ادامه، بحران عصر اجتماعي حاضر در قالب شش مقوله  كلان و كلي مطرح شده و در نهايت گفتگوي آزاد و خردمندانه  به مثابه بهترين امكان جهت طرح و بررسي دقيق و عميق  مسائل مبتلابه جهاني و همينطور بعنوان راه حلي عقلايي و آگاهمند براي دستيابي به نظم اجتماعي مطلوب و عام  (متكامل تر)توصيه مي گردد.  شايان ذكر است كه اين مقاله از سوي مركز بين المللي  گفتگوي تمدن ها در اختيار گروه مقالات قرار گرفته است.  گروه مقالات  جهان اجتماعي كه بشريت امروز در آن بسر مي برد مبتني بر نظام اجتماعي است كه از حدود 400 سال پيش و به دنبال عصر روشنگري و رنسانس در اروپا و با نضج گرفتن علوم انباني و عقلانيت ابزاري و از دل تاريخ سر برون آورده و همچنان  خود را به عنوان فرايندي تمدن ساز معرفي كرده و به حيات  خود ادامه مي دهد. اين نظام اجتماعي يا كلان تمدن، كه  ايمانوئل والراشتاين آن را مورد توصيف و تحليل قرار مي دهد نظام اقتصاد جهاني سرمايه داري است كه همگام با انقراض نظام اجتماعي امپراطوري هاي جهاني روبه پيدايي  نهاد. اقتصاد جهاني سرمايه داري به عنوان يك نظام تاريخي  فراگير، شيوه توليد يا تقسيم كار اجتماعي را در سطح  جهاني سازماندهي و رهبري مي كند. در عين حال اين اقتصاد جهاني واجد روبنايي سياسي در سطح بين المللي است كه شامل  شبكه اي از دولت هاي داراي حاكميت است. در قالب همين  دولت ملتهاست كه "تمدن سرمايه داري "آنها را به رسميت  شناخته و در تار و پود نظم جهاني جاي داده است.  اين نظم نوين جهاني(تمدن جهاني سرمايه داري)به منظور هرچه نهادينه كردن قاعده اقتصاديش(فرآيند انباشت  بي پايان سرمايه از طريق تقسيم كار جهاني و پروسه دائمي  جريان كالا، جريان سرمايه و جريان نيروي كار)واجد سه  خصلت يا سه حربه عمده مي باشد.  الف- حربه نظامي بدين معني كه كشورهايي كه اين قاعده و نظم را رعايت نكنند تنبيه نظامي مي شوند.  ب- خصلت التزام ايدئولوژيك بدين مضمون كه كشورها و دول  حاكم نظام سرمايه داري(امريكا، اروپا و ژاپن)براي حفظ منافع مشترك جهاني با وجود رقابتها و اختلاف نظرهايي كه  با هم دارند با يكديگر متحد و يكپارچه مي شوند.  ج- خصلت قشربندي نظام جهاني به مثابه مهمترين خصلت: نظام  سرمايه داري جهاني قشربندي شده و لايه لايه است بدين  معني كه به سه منطقه مركز، نيمه پيرامون و پيرامون تقسيم  مي گردد.  1- منطقه هسته اي يا مركز، بر اقتصاد جهاني تسلط دارد و بقيه نظام را استثمار مي كند در داخل مركز نيز كشورهايي  قرار دارند كه بين شان سلسله مراتب وجود دارد به طور مثال در شرايط حاضر در ميان كشورهاي مركز، ايالات متحده  امريكا از جايگاه و مركزيت بالاتري نسبت به ژاپن و اروپا برخوردار است.  2- منطقه پيراموني منطقه اي است كه مواد خام و نيروي كار ارزان را براي منطقه كانون(مركز)فراهم مي كند و به طور فزاينده اي استثمار مي شود و تحت تسلط اقتصادي و سپس  سياسي و فرهنگي قرار دارد بطوري كه در جريان نظام سلطه  كاملا" مقهور و مغلوب است. بين كشورهاي حاشيه اي نيز سلسله مراتب قشربندي حاكم مي باشد.  3- منطقه نيمه پيراموني كه منطقه حد وسط است و مناطقي را كه حد فاصل استثمار كردن و استثمار شدن مي باشد در برمي گيرد با اين حال اين منطقه البته با درجه كمتري  نسبت به منطقه پيرامون در تعامل با منطقه كانون استثمار مي شود. بين كشورهاي منطقه نيمه پيراموني نيز سلسله  مراتب قشربندي شده وجود دارد.  به نظر ايمانوئل والراشتاين چون قاعده بازي در نظام  سرمايه داري جهاني اساسا" اقتصادي است، پس منطقه مركز را مي توان فضايي اقتصادي - اجتماعي در نظر گرفت كه انباشت  ثروت و سرمايه در آن متمركز بوده و درخصوص تقسيم كار جهاني و چگونگي تخصيص كار و سرمايه و كالا به تدوين و طراحي و اجراي خط مشي ها مي پردازد و بدين ترتيب به طور مداوم و فزاينده مازاد اقتصادي به آن سرازير مي شود، از سوي ديگر مناطق و كشورهاي پيراموني به مثابه فضايي  اقتصادي- اجتماعي است كه در رابطه با منطقه مركز و منطقه  نيمه پيراموني متضررترين مي باشند و بطور مداوم و فزاينده از ثروت تخليه مي شوند به بيان ديگر در اين  تقسيم كار جغرافيايي هر كشوري هر چه پيراموني تر باشد بيشتر استثمار مي شود و هر كشوري هرچه مركزي تر باشد خصلت استثمارگري و سلطه جويي بيشتري دارد بين كشورهايي  كه در مناطق مركز استقرار دارند، مبادلات اقتصادي كمابيش  منفعت دو طرفه و متوازني دارد، در صورتيكه مبادلات  اقتصادي بين دو منطقه مركز و پيرامون همواره وجهي  نابرابر و ناموزون خواهد داشت. در عين حال در نظام جهاني  آن كشورهايي كه به لحاظ علم و تكنولوژي و جلب سرمايه هاي  جهان نقش بيشتري ايفاء كنند جايگاه و موقعيت بالاتر و تثبيت شده تري در سطح بين المللي خواهند داشت.  از ديد والراشتاين با عنايت به اينكه قاعده اصلي در اين  نظام انباشت سرمايه است ; بنابراين هر كجا مركز انباشت  ثروت و سرمايه باشد مركز تصميم گيري سياسي و ايدئولوژيك  در سطح جهاني نيز خواهد بود، بدين ترتيب مي توان گفت كه  ما امروز يك نظم جهاني غالب بيش نداريم كه واجد قانونمنديها و مكانيزمهاي مختص به خود است ; به عبارتي  اين نظام كليتي متمايز از اجزايش مي باشد كه قانونمندي  خاص خود را دارد كه اين قانونمندي عمدتا" رنگ اقتصادي  دارد يعني قاعده بازي در صحنه جهان سرمايه داري، اقتصاد است و همه كشورهاي امروزين(دولت - ملتها)كمابيش ملزم به  رعايت آن هستند و تنوعات سياسي و فرهنگي يا ايدئولوژيك  تا جايي كه اين قاعده بازي را تهديد نكند پذيرفته شده و به رسميت شناخته مي شود. بنابراين كشورهاي ذيل نظام  جهاني در نوع حكومت، سياست و فرهنگ خود تا اندازه اي و با نظارت كانون(مركز)آزاد هستند مشروط بر اينكه بر اين  قاعده اقتصادي لطمه اي وارد ننمايند.  از سوي ديگر در اين صحنه جهاني دو جريان كه جزء قانونمندي نظم جهاني است بطور مداوم و همزمان اتفاق  مي افتد1- جرياني كه در جهت جدا شدن و متمايز گرديدن  از نظم جهاني صورت مي گيرد(تفاوت پذيري)2- جرياني كه  در جهت همگرايي و هماهنگي و تثبيت نظام جهاني به وقوع  مي پيوندد. اين دو جريان با اينكه عكس هم هستند مكمل هم  نيز مي باشند. به طوري كه مي توان گفت دو روي يك سكه اند يعني دو روي يك واقعيت اند. با اينكه جريانهاي  تفاوت پذير و همگرا هم در مركز و هم در پيرامون انجام  مي پذيرد، اما به نظر مي رسد جريان همگرايي بيشتر در كانون و جريان تفاوت پذير بيشتر در پيرامون ايجاد مي شود.  مسئله جريانهاي تفاوت پذير و همگرا ضمن اينكه حكايت از تعارضات، كشمكش ها و بحرانهاي ذاتي نظام جهاني دارد نشان  مي دهد كه اين تفاوت پذيري ها و ديفرانسيل ها تا هنگامي  كه از حالت خاص و محدود به حالت عام و فراگير مبدل نشود،  نظم حاضر به حيات خود ادامه خواهد داد و همچنان به  نابرابري و توسعه ناموزون دامن خواهد زد. بنابراين اينكه  چرا نيروهاي اجتماعي و فراخوانهاي تفاوت پذير و ديفرانسيلي تاكنون چندان موفق نبوده و نتوانسته اند به  نتيجه مطلوب دست يابند و حتي پس از مدتي به سمت همگرايي  با نظام موجود جهاني تغيير فاز داده اند مي بايست در عدم  توانايي و عدم ظرفيت كافي آنها در جهاني شدن و عموميت  يافتن جستجو كرد، در ثاني اين جنبشها تاكنون با زبان و بيان و معرفتي متمايز از زبان، بيان و معرفت تثبيت شده  جهاني با كليت نظام مواجه نگرديده اند. بي گمان رد و نقض  يك نظام يا زبان و بيان خودش چيزي جز تاييد بنيان هاي آن  نظام نيست، به عبارتي پيش شرط برپايي نظام عام جهاني و مطلوب، گذار از خاص گرايي جنبشها و فراخوانها، بسوي  جهاني و فراگير شدن آنهاست كه اين مهم در گرو طراحي،  تدوين و اجراي زبان و بيان و پاراديم معرفت شناختي نويني  است كه از سنخ و جنس، زبان، بيان و پاراديم معرفت شناختي  نظام جهاني مسلط نباشد.  نقد نظريه نظام جهاني ايمانوئل والراشتاين  با اينكه تئوري نظام جهاني توانسته نگاهي وسيع به موضوع  مورد مطالعه اش يعني نظام هاي تاريخي جهاني بياندازد و تا حدودي ابعاد و مختصات نظام تمدن سرمايه داري را در قالب منظومه اجتماعي كانون - پيرامون عيان نمايد، اما بنابه دلايل زير انطباقي كامل با واقعيت ندارد:  1- اين نظريه تاكيد بيش از حد به عنصر اقتصادي در فرآيند يكسان سازي تمدن سرمايه داري دارد و به نوعي در تبيين  نظام جهاني سرمايه داري اگر نگوييم دچار تقليل گرايي  اقتصادي شده حداقل نقش ابعاد و وجوه فرهنگي، سياسي،  اجتماعي و ايدئولوژيك سرمايه داري جهاني را در فرآيند همسان سازي و سلطه گستره جهاني كم رنگ جلوه مي دهد.  تاملي دقيق و معرفت شناختي به مكانيزم و ديناميزم نظام  سلطه جهاني نشان مي دهد كه اين نظام چه در سطح  بين المللي و چه در سطح دولت ها- ملت ها نه تنها به دنبال تفوق و برتري در ابعاد اقتصادي(كنش اقتصادي) است بلكه همواره و مهمتر از آن در پي سازماندهي سلطه در وجوه نرم افزاري(فرهنگي، سياسي و ايدئولوژيك)نيز هست  كه حتي اثرات و عواقب بس هولناك تر و سهمگين تري را در مقايسه با سلطه اقتصادي(بعد سخت افزاري)مي تواند بر انسان تحميل كند و بر روح و روان و نظام شخصيتي آدمي  تاثيرات مخربتري بر جاي گذارد. نظام سرمايه داري جهاني  تلاش بسيار زيادي دارد كه حوزه اقتدار خود را بر حوزه  عمومي جهاني(ميدان گاه پيدايش و رشد جامعه مدني جهاني) هرچه تنگ تر و ملموس تر نمايد و از توسعه مدنيت  آزاديخواهانه و برابرطلبانه جهاني جلوگيري كند. نتيجه  اينكه نظام تمدن سرمايه داري جهاني واجد پيكره و ساماني  چند وجهي(اقتصادي، سياسي، فرهنگي، اجتماعي و ايدئولوژيك) است كه نه تنها مي خواهد بطور كامل كنش معقول و هدفدار اقتصادي يعني كار و فعاليت انسانها را كه موجب رشد و توسعه نيروهاي توليدي مي شود، به شكلي مطلق تحريف نمايد بلكه فراتر و مهمتر از آن در پي اين است كه كنش و فعاليت  ارتباطي را كه محمل و بستر ارتباط مفاهمه اي انساني  (فرهنگي، سياسي، اجتماعي)است به تحريف و بيگانگي كامل  بكشاند و نوعي توافق تحميلي اما پنهان و نامرئي را در پذيرش هنجارها و ارزش هاي خودش تراوش و اشاعه دهد كه از اين پديده تحت عنوان تسلط فرهنگي(هژموني)ياد مي گردد.  2- نمي توان پذيرفت كه نظام سرمايه داري جهاني بر پهنه  اجتماعي سلطه اي كامل و بي چرا دارد و با اينكه در صدد همسان سازي جهان در تمامي وجوه اقتصادي، سياسي، اجتماعي،  ايدئولوژيك مي باشد اما بي گمان حوزه ها و فراخناهاي فتح  نشده اي چه در كانون و چه در پيرامون موجود است كه  همچنان از دستبرد و استحاله تمدن يكسان ساز سرمايه داري  مصون مانده است. نظام سرمايه داري توان سيطره و استيلاي  كامل بر تمامي ابعاد وسيع عميق فرهنگهاي انساني - اجتماعي  را ندارد چرا كه:  الف- ذات و درون مايه اين نظام با تعارضات و كشمكش هاي  عميق عجين است كه امكان يكدست سازي و امحاء ساير فرهنگها را از آن سلب مي كند.  ب- اغلب فرهنگهاي موجود بشري ريشه در گذشته اصيل و عميق  انساني دارند كه بسان چشمه هايي بي دريغ و بي پايان خود را به انسانيت نثار مي كنند و جلوي محو كامل آدمي را در نظام سلطه مي گيرند.  ج- نظام جهاني با وجود اعمال فرآيندهاي يكسان ساز، با انسان يعني موجودي كه درگير در شرايط است اما شرطي شرايط نيست، سروكار دارد انساني كه بنابر نيازهاي اصيل و وجوديش و به مدد قوه تعقل و فهم و قدرت انتخاب، امكان  تفسير موقعيت و كنش جمعي و پيوسته را داراست و مي تواند با گذر كردن از جبرها و همسان سازي ها از ديالكتيك  ماندگي، بلورين و تكرار شونده فراتر رفته و پاي در ديالكتيك تازگي گذارد.  ارائه طرحي كلي از بحرانها و مسائل عصر حاضر با توجه به تشريح نظريه نظم جهاني و نقد آن و با نگاهي  كلي به وضعيت تمدني حاضر كه عمدتا" تعارضات ذاتي را در سامان و سپهر خود پرورانيده است و با در نظر گرفتن  انديشه هاي صاحبنظران مكتب فرانكفورت كه همواره در پي  طرح مسائل بنيادين و نقادي از نظام موجود با موضعي  راديكال برآمده اند، مي توان چنين استنتاج كرد كه نظام  مزبور نه به دليل شكست هايش بلكه برعكس بيشتر بنابر موقعيت هايش در بحراني عام و فراگير گرفتار آمده كه خود خالق و زاينده آن مي باشد چنين بحراني در شش مقوله كلي  طبقه بندي و عنوان مي شود.  1- بحران رابطه انسان با كليت و چارچوب جهت يابي و شناخت  حقيقت هستي(بعد ديني - فلسفي و حقيقت شناسانه مسئله) 2- بحران رابطه انسان با گذشته، حال و آينده(بعد هويت  شناسانه مسئله) 3- بحران رابطه انسان با انسان ديگر(بعد اجتماعي مسئله) 4- بحران رابطه انسان با خودش(بعد روان - اجتماعي مسئله) 5- بحران رابطه انسان با طبيعت(بعد زيست محيطي مسئله) 6- بحران رابطه انسان با علم و تكنولوژي(بعد تكنولوژيك  و فن سالارانه مسئله) بي ترديد بين مسائل و مقولات كلي فوق با يكديگر و با كليت بحران رابطه متقابل، تكميلي و ارگانيك برقرار است  كه اين روابط متقابل از اسلوب" ديالكتيك تكميلي "تبعيت  مي كند، به بيان ديگر بحرانهاي كلي مزبور برهم  فراخوانهاي تكميلي يكديگرند و از اين طريق مقوم، زاينده  و باز توليدكننده هم مي باشند و در نهايت چارچوب و كليت  نظام را بحران زا مي نمايند. به نظر نگارنده اين سطور به  منظور بررسي و ارزيابي و روشن نمودن ابعاد، وجوه،  موءلفه ها و شاخص هاي بحران نظام جهاني مي بايست به طرح  مسائل اساسي مبتلابه اين نظام، بطور دقيق، مشخص و جزء به  جزء ذيل شش مقوله كلي تدوين شده پرداخت.  ادامه دارد حميد رزاقي 
