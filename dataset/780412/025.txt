   * نخستين علت منع حديث در عالم اسلام، سياسي بوده و مورخان و متكلمان و محدثان شيعه در اين باب كندوكاوي  دقيق كرده و علل آن را بازنموده اند جستارگشايي: در مقاله زير، نگاهي اجمالي به علم حديث،  تقسيمات و مصطلحات آن شده و اهميت معارف نقلي، به ويژه  در مذهب تشيع بازگفته آمده است اين بحث، مقدمه و تمهيدي  بر شناخت جوامع حديثي قديم و مجموعه هاي حديثي جديد است  و برخي از اين آثار، به ويژه كتاب شريف الحيات اثر استاددانشور محمد رضا حكيمي مورد بررسي قرار گرفته است.  باتوجه به اهميت اين اثر كه تاكنون 6 مجلد آن همراه با ترجمه شادروان استاد احمد آرام از سوي دفتر نشر فرهنگ  اسلامي منتشر گرديد، در مقاله ذيل، پس از بحث و بررسي  درباره تقسيمات و مبادي علم الحديث، مروري بر آراء و آثار موءلف الحيات و سپس تحليلي عمومي درباره ويژگيهاي آن  به نظر خوانندگان مي رسد. در اين بخش، درآمدي بر علم  الحديث و شناخت مسائل اين علم به صورت فشرده نگاشته آمده  است.  گروه معارف  ميراث نقلي تشيع كه اصطلاحا" به آن "حديث "و" روايت " مي گويند، دربردارنده مجموعه عظيمي از اقوال و افعال و تقريرات پيامبر(ص)و ائمه معصومين(ع)است. امروزه همه  مسلمانان- اعم از اهل سنت و شيعه - براين مسئله اتفاق  دارند كه بخش مهمي از معارف قرآني و فقهي و كلامي و اخلاقي در دين اسلام، بر مجموعه هاي حديثي متكي است ; لذا اگر بحثي در نقد و تحليل احاديث وارد مي شود، خدشه اي در بنياد و اساس آن نيست، بلكه بحث در اجزاء و عناصر آن است.  اتفاقا" نخستين مناقشات جدي درباره اعتبار و ضرورت وجود حديث، درست پس از رحلت پيامبر اسلام مطرح شد حتي برخي  آن را به پيش از وفات رسول اكرم(ص)تسري داده اند.  ازجمله استاد مرحوم محمدتقي شريعتي نوشته است:  " در سابق خاطرنشان ساختيم كه چون پيغمبر در آخرين ساعات  حياتش خواست چيزي بنويسد، نگذاشتند و بهانه شان اين بود كه پيغمبر درحال بيماري است و قرآن ما را بس است ; ولي  آنان بعد متوجه شدند كه احاديث ديگري هست كه همان مقصود را كه پيغمبر مي خواست در آن موقعيت خاص، تاكيد و تسجيل  كند، مي فهماند. اين بود كه به طور كلي از روايت و نقل  حديث و نوشتن آن جلوگيري كردند و سخت ممانعت نمودند. "(1) براساس اين ديدگاه، نخستين علت منع حديث در عالم اسلام،  سياسي بوده و مورخان و متكلمان و محدثان شيعه در اين باب كندوكاوي دقيق كرده و علل آن را بازنموده اند. ازجمله  بخشهاي مختلف كتاب" الغدير" اثر علامه اميني - به ويژه  جلد 8- در اين زمينه راهگشاست اما برخي از عالمان اهل  سنت نيز با چنين ديدگاهي به مسئله منع حديث در عهد خلفاي  پس از پيامبر پرداخته اند. ازجمله شيخ عبدالرحمن بن  يحيي المعلي اليماني، در كتاب" الانوار الكاشفه.. "صفحه  59، چنين مي نويسد:  " اگر مرسل ابو ] مليكه گزارشي كه نشانگر آن است كه ابوبكر با تكيه بر اختلاف آفرين بودن احاديث، آنها را سوزاند و..  . [، اساسي داشته باشد، وقوع اين ماجرا بي درنگ پس از رحلت پيامبر، نشانگر آن است كه كار خليفه، در پيوند با خلافت و رهبري بوده است ; چون مردمان پس از بيعت اختلاف  مي كردند، گروهي مي گفتند ابوبكر اهليت داشته، چون  پيامبر چنين و چنان گفته است و گروهي ديگر مي گفتند پيامبر درباره فلان چنين گفته است، پس خلافت از آن اوست.  ابوبكر براي اينكه آنان را از اين بگومگوها بازدارد،  نگاشته هاي خود را سوزاند و ديگران را نيز بدان واداشت. "(2) به اين ترتيب ديده مي شود كه مسئله حديث از مهمترين  مسائل ادوار نخستين حكومت اسلامي بوده و حتي فراتر از يك  موضوع علمي بدان نگريسته مي شده است. اما از آنجا كه سنت  پيامبر(ص)، نيازي وافر براي درك مشكلات و مبهمات برخي  آيات كلام الله مجيد در ادوار بعداز آن حضرت بوده و يا در مواردي كه وحي ساكت است، رجوع به سنت نبوي ناگزير مي نمايد، حديث و روايت، از طريق صحابه، به صورت گسترده  نقل گرديد و در پيوند با آن، علوم و دانشها و روشهاي  بسيار و كتب فراوان و پرشمار پديد آمد.  اين علوم به اصطلاح "علم الحديث "و" درايه الحديث "و به طور خلاصه "درايه "خوانده مي شوند و شامل علم رجال كه  از دقيقترين علوم تاريخي و كلامي و حديثي در عالم اسلام  بوده نيز مي شود.  بحث كلي درباب اصطلاح حديث  واژه" حديث "از خانواده حدث و حدوث، به معناي تازه - در برابر قديم - است و مترادف با كلام و سخن گرفته شده است  " و كلام را حديث گويند ازجهت تجدد و حدوث آن - شيئا"  فشيئا" - و بنابراين حديث، فعيل از حدوث است و به معني  وجود شيئي است بعداز آنكه معدوم بوده است. "(3) اين اصطلاح، به تدريج از وضع خاص به درآمد، اخص شده و چنانكه در صحيح بخاري آمده است: "حديث عبارت از هر خبري  است كه اسناد آن به حضرت رسول داده شود و آن را مقابل  قرآن گرفته اند كه قرآن قديم است و آن حديث. "(4)در شيعه،  اين اصطلاح گسترش بيشتري يافته و حاكي از قول و فعل و تقرير معصوم - اعم از رسول - باشد.  اصطلاح حديث و خبر نيز ازسوي برخي عالمان مسلمان مترادف  انگاشته شده است و" گويند شامل مخبربه كه قول رسول يا امام يا صحابه يا تابعين باشد مي شود. برخي گويند حديث  اخص از خبر است و خبر عالم است و قول هر كس را خبر گويند و حديث مخصوص به گفتار حضرت رسول و ائمه اطهار و صلحاء امت است و گفته اند كه حديث و خبر متباين اند و حديث  مخصوص به معصوم است و خبر غيرمعصوم. البته در اصطلاح اهل  لغت، خبر مقابل انشاء است و آن كلامي است كه نسبت ثبوتي  يا سلبي خارجي داشته باشد- از درايه، ص 5- 15 و قوانين الاصول، ص 409"(5) لغت روايت هم كه در همين موضع و موضوع به كارگرفته  مي شود، ظاهرا" مترادف خبر و حديث است، جز آنكه برخي،  ازجمله تهانوي در" كشاف اصطلاحات الفنون و العلوم "، حد و حصر آن را اين گونه بيان كرده اند: "روايت در لغت نقل  است و در عرف فقها مسئله ايست فرعي كه از فقيه نقل شود و اطلاق بر قول و فعل نبي نيز شود. "(6) علم الحديث چيست؟ درباره علم حديث، اغلب تعريف معروف و ساده اي را نقل  مي كنند كه ظاهرا" اجماع علما بر آن قرار دارد. "و آن  عبارت است از معرفت آنچه از حضرت رسول(ص)نقل كرده باشند از افعال و اقوال غيرمنزله و كيفيت احوال نقله و اسلامي  ايشان و بعضي آثار صحابه و تابعين و فتاوي ايشان را نيز از حديث شمردند و از نظر علماي شيعه، علم حديث علمي است  كه با آن اقوال و احوال و افعال پيغمبر و امام شناخته  مي شود. "(7) معمولا" عالمان علم الحديث، با اتكاء به چنين تعريفي به  تقسيمات و موضوعات و مباحث و منابع آن وارد مي شوند.  معهذا برخي از بزرگان قدما و متاخرين، متقدما" به بحثهاي  دقيقتر رجوع كرده و مقدماتي فلسفي براي ورود به اين  موضوع را لازم مي دانسته اند. ازجمله صدرالمتالهين در " شرح اصول كافي "ديدگاه ويژه اي را عرضه كرده و نيز استاد سيدمحمد كاظم عصار تهراني نيز در رساله  " علم الحديث "به گونه اي خاص جستارگشايي اين علم را تمهيد فرموده اند. "كتاب علم الحديث، از بحث درباره علم  از لسان قرآن و حديث و نيز حكمت و عرفان آغاز مي شود و در آن يكي از عميقترين بحثهايي كه راقم اين سطور در متون  اسلامي ديده است با توسل به آيات كريمه و احاديث انجام  يافته و موءلف يكي بودن علم و نور و وجود را در بالاترين  مرتبه مبرهن مي سازد. سپس به سخني پيرامون عقل و تاثير آن در كمال انساني پرداخته، از آنجا گفتار خود را به يك  دوره الهيات به معني اخص سوق مي دهند و در فصولي مملو از عصاره حكمت و عرفان اسلامي و مزين به كلمات بزرگان تقديم  حقايق توحيد و معرفت واجبالوجود و علم به نبي و ولي و مبداء را تشريح مي كنند و كتاب پرارج خود را با فصلي  درباره اتحاد علم و عالم و معلوم كه از اصول حكمت اسلامي  است به ختم مي رسانند. "(8) شادروان عصار، در مقدمه اثر، ورود در اين مبحث را چنين  بيان كرده است: "براي اينكه اين عنوان را به خوبي  بتوانيم تشريح كنيم و آن علمي را كه در زبان اخبار مورد توجه و در السنه ائمه اطهار كثيرا" شايع است، نشان دهيم،  ابتدا بايد قواعد عمومي علم را كه يكي از آنها اتحاد عالم و معلوم و عاقل و معقول است، تحت مذاكره قرار دهيم،  آنگاه در اطراف موضوع فوق وارد شده، آن را كاملا" تشريح  كنيم و از اين رو وارد قواعد كليه علم شويم ; تا پس از اينكه قواعد روشن شد، به خوبي واضح كنيم كه چرا ائمه در تحصيل آن علمي كه مورد نظر و مطلوب ايشان است، پافشاري  دارند. "(9) در اينجا البته محل نزاع در اين موضوع نيست كه آيا واقعا" چنين مقدمات حكمي و فلسفي براي ورود به دقايق و شعب علم حديث لازم است يا خير، اما ترديد نمي توان كرد كه حداقل در عرصه دقت فلسفي و حدبندي و ايضاح منطقي  مصطلحات علم الحديث - و هر دانش ديگري - فوايد بسيار وجود دارد كه مي توان از آن به ضرورت تعبير كرد. فلذا نبايد چنين دقت نظرهايي را تنها به ذوق و مشرب منتسب كرد.  ذوق فلسفي به هرحال، هادي و متمايل به چنين دقتهايي  فارغ از ضرورت يا عدم ضرورت آن خواهدبود. چنين گرايشي به  شكل نوعي منطق در علم اصول نيز وجود دارد و اساسا" فقها ناگزير از ورود به مباحث روش شناختي و مقدمات دقيقه و پرداختن به مبحث الفاظ و كيفيت تقسيمات علوم ويژه خود بوده اند. اين مباحث، خود نوعي منطق حديث و فقه بوده و علاوه بر صورتبندي دقيق مصطلحات، بحثهاي جاندار و عالي  درباره الفاظ و دلالات را پديد آورده و تقسيمات منظم و منطقي را همراه با شرايط صحت انتاج و استنتاج به طلبه و پژوهنده علم اصول و فقه مي آموخته است. شايد وسعت اخبار و احاديث در شيعه و نيز رونق علوم عقلي و مكاتب فلسفي در جوار مذاهب و دبستانهاي فقهي و بالاخره لزوم اجتهاد در فقه شيعه، كه تحرك و امكانات بسياري را در اختيار آن  قرار مي داده است، برخي از دلايل انبساط علم اصول و ژرف  انديشيها و باريك بينيهاي حيرت انگيز در مباحث اين علم  بوده باشد. چنين مقدمه اي درحوزه تفكر فقهي شيعه،  به تدريج موجبات پيدايش نوعي سيستم نقادي سخن و كلام را فراهم ساخته كه بي شباهت به دانش سبك شناسي جديد نيست.  از منظر همين بحثها، فقها و دانشوران مذهب شيعه، ناچار از بازنگري و بازانديشي درصورت و محتواي كلام - اعم از حديث و تاريخ و استدلالهاي فقهي و.. - و تطبيق و مقارنه آن با متن كلام الله و بالاخره بررسي اعتبار يا عدم اعتبار و سنجش و احتمالات مختلف در باب آن بوده اند.  ضرورتهاي تكوين علم حديث و تدوين جوامع حديثي در تاريخ  اسلام علماي شيعه، اغلب به آيه چهل وچهارم از سوره نحل استناد كرده و بر ضرورت بهره گيري از حديث براي تبيين و تفسير و تاويل صحيح وحي تاكيد مي نمايند در اين آيه، خداي تعالي  پيامبر را مامور و مكلف به ايضاح مسائل قرآني مي نمايد و آن حضرت هم اين وظيفه را با گسترش آموزه هاي غيروحياني -  سنت خويش - و نيز تاكيد بر حجيت سنت و سيره عترت خويش -  ازطريق حديث ثقلين - به فرجام رساند.  استدلال بر ضرورت سنت، البته منحصر به همين آيه و حديث  ثقلين و مشهوراتي نظاير آن نيست. حتي برخي فراتر از اين  به بحث وارد شده اند و گفته اند: "حجيت و اعتبار سنت  نبوي(ص)مسلم و اجماعي است و احتياجي به استدلال ندارد. " (مباني استنباط حقوق اسلامي، دكتر ابوالحسن محمدي،  دانشگاه تهران، چاپ نهم 1375، ص 160) با اين حال حجيت سنت را مي توان مستقيما" از برخي آيات  قرآن كريم استنباط كرد; ازجمله:  "... و ما آتاكم الرسول فخذوه و مانهاكم عنه فانتهوا... " (آيه 7، سوره حشر) "... و آنچه را ] فرستاده [او به شما داد، آن را بگيريد و از آنچه شما را بازداشت، بازايستيد... " ادامه دارد پانوشتها:  1- خلافت و ولايت از ديدگاه قرآن و سنت، محمدتقي شريعتي،  حسينيه ارشاد، صفحه 156.  2- نقل از فصلنامه "علوم حديث "، سال سوم، شماره دوم،  تابستان 1377، مقاله منع تدوين حديث ; رازها و رمزها،  نوشته محمدعلي مهدوي راد، ص 19 3 و 4- فرهنگ معارف اسلامي، دكتر سيدجعفر سجادي،  انتشارات كومش، چاپ سوم، جلد دوم، ص 706.  5- همان ماخذ 6- كشاف اصطلاحات الفنون و العلوم، محمدبن علي بن علي  التهانوي، چاپ افست از روي چاپ دو جلدي هند(1862 م)، ج  1، ص 621.  7- كليات معارف اسلامي، سيدعلي مدرس موسوي بهبهاني،  انتشارات دانشگاه تهران، چاپ اول 1365، ص 144.  8- مجموعه آثار عصار، به كوشش استاد سيدجلال الدين  آشتياني، اميركبير 1377، از مقدمه دكتر سيدحسين نصر بر رساله" علم الحديث "، ص 146.  سيد مسعود رضوي 
