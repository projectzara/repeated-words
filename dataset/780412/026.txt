   گروه شهري: شهردار منطقه يك تهران توصيه كرد به منظور جلب مشاركت هاي مردمي به ويژه واگذاري برخي از امور شهر به  جوانان، مركزي تحت عنوان مركز مشاركت جوانان در شهرداري  تهران تشكيل شود.  ثاني نژاد به هنگام بهره برداري از بوستان طليعه، با اظهار مطلب بالا گفت: به تجربه دريافتيم حضور و مشاركت  جوانان در عرصه هاي اجتماعي، كارساز و مثمرثمر بوده است  كه ساخت بوستان طليعه توسط تعدادي از جوانان شمال شهر تهران از آن جمله است.  وي گفت: به نظر مي رسد پس از انجام تحليل ها و جمع آوري  آراء كارشناسي و مطالعه شده و تشكيل مركز مشاركت جوانان  و به دنبال آن تشكيل مراكز مشابه در مناطق بيستگانه  تهران، افزون بر بهره گيري از 50 گروه در هر يك از مناطق  بيستگانه و ساماندهي يك هزار طرح در محدوده شهري و سپردن  امور شهر به شهروندان، در خواهيم يافت كه جوانان نه تنها عنصري مزاحم نيستند، بلكه سرمايه هاي ملي تلقي شده و با برخورداري از توان بي مثال آنان مي توان از شهري زيبا،  روان، سالم و با هويت فرهنگي برخوردار بود.  برپايه اين خبر، ابراهيم اصغرزاده - يكي از اعضاي شوراي  شهر تهران نيز طي سخناني با تاكيد بر ضرورت مشاركت دادن  جوانان در فعاليت هاي اجتماعي گفت: بايد اداره شهر را به  دست مردم داد.  وي با اظهار اين مطلب كه مهندس مرتضي الويري - شهردار تهران بايستي تلاش كند تا بخشي از امور شهر را به جوانان  واگذار كند، افزود: ايجاد رقابت در ميان مردم براي ايجاد و نگهداري فضاي سبز در مناطق مورد سكونت خود، محيط را براي محيط زيست بهتر شهري هموار مي كند.  اصغرزاده، احداث بوستان طليعه را نشاني از مشاركت سازنده  و فعال جوانان در مجموعه زندگي شهري دانست و افزود: با جلب مشاركت هاي مردمي به ويژه جوانان در امور شهري،  افزون بر كاهش زمينه بروز جرم مي توان بستر شادابي را براي زندگي شهروندان فراهم ساخت. بايد شرايطي ايجاد شود تا مردم در تهران پر از دود و آهن و تكنولوژي، از يك  زندگي سالم برخوردار و شاهد آشتي انسان و طبيعت باشند.  وي گفت: وقتي جواني تلاش كرده و درختي غرس مي كند و از اين عمل احساس نشاط مي كند، در حقيقت يك زندگي هماهنگ  اجتماعي و بدون تبعيض آغاز مي شود. هر چه مشاركت ها قوي تر شود و از شهري سرسبز و زيبا برخوردار شويم، ريشه  خشونت از روابط اجتماعي برچيده مي شود و جامعه به سوي  احترام و رعايت حقوق شهروندي پيش مي رود.  بوستان طليعه حاصل تلاش جمعي از جوانان شمال شهر تهران  است كه در زميني به وسعت 2600 متر مربع در منطقه شميران  احداث شده است. 
