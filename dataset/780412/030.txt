 از نظر نشرياتي كه نام "ارزشي "را برخود نهاده اند،  آمريكا شر مطلق است و سياستهاي آن در مورد همه مسائل  جهان يكسره باطل و مذموم و محكوم است، حتي اگر اين  سياستها گاهي هم عليه صربها، طالبان، صهيونيست هاي  افراطي و يا سازمان مجاهدين خلق(منافقين)باشد! شايد به  همين دليل، از هنگامي كه وزارت خارجه آمريكا نام سازمان  " مجاهدين "را در فهرست 30 گروه تروريستي جهان گنجانده  است، همين نشريات به اصطلاح "ارزشي "عصباني و افسرده خاطر شده و براي تكذيب اين خبر همچنان تلاش  مي كنند.  براي نمونه، چند روز پيش كه دادگاه استيناف آمريكا،  شكايت سازمان مجاهدين را عليه وزارت خارجه آمريكا- به  دليل گنجاندن نام آنها در فهرست گروههاي تروريستي - رد كرد، يكي از اين روزنامه ها نوشت: "درخواست وزارت خارجه  آمريكا براي خارج كردن نام گروهك تروريستي منافقين از ليست تروريستها، با مخالفت دادگاه اين كشور روبرو شد" !  اين خبر كه مصداق "امامزاده يعقوب را گرگ در چاه دريد"  بود، در روزهاي بعد با خبر ديگري در يكي از همين قبيل  روزنامه ها آن هم به نقل از بي. بي. سي ! به ترتيب زير تكميل شد: "علت محكوميت منافقين از سوي دادگاهي در آمريكا به خاطر دست داشتن عوامل سازمان منافقين در ترور چند افسر آمريكايي در دهه 1970 و حضور عناصر اين سازمان  در اشغال لانه جاسوسي آمريكا بوده، اما برخي روزنامه هاي  طرفدار رابطه ايران با آمريكا طوري اين خبر را منتشر كردند كه گويا آمريكا سازمان منافقين را به خاطر عمليات  تروريستي عليه مسئولان نظام و مردم محكوم كرده است. " اين در حالي است كه پرونده مربوط به عمليات تروريستي  سازمان مجاهدين در وزارت خارجه آمريكا جزو اسناد طبقه بندي شده تلقي شده و دادگاه استيناف نيز با تكيه بر محرمانه بودن پرونده، شكايت سازمان عليه وزارت خارجه را رد كرده است.  حال بايد پرسيد اين روزنامه هاي "ارزشي "از قرار گرفتن  نام سازمان مجاهدين در فهرست سازمانهاي 30 گانه تروريستي  آمريكا چه صدمه اي ديده اند و اگر اين نام از آن فهرست  حذف شود چه نفعي عايدشان خواهد شد كه براي دستيابي به  مقصود خود، حتي از جعل و تحريف اخبار نيز دريغ نمي ورزند؟ احمد زيدآبادي  تلفن به همشهري  درخواست ارتقاء گروه دفترداران فوق ديپلم  گروهي از دفترداران مدارس شهرستان سنندج كه پس از 3 سال  تحصيل و تلاش در سال 72 ضمن خدمت موفق به اخذ فوق ديپلم  شده اند به اميد اينكه از مزاياي آن بهره مند شوند متاسفانه همچنان از حقوق و مزاياي ديپلم استفاده مي كنند و حداكثر گروه اختصاص داده شده براي آنان 11 مي باشد و اين تبعيضي آشكار در حق اين قشر زحمتكش و گمنام آموزش و پرورش مي باشد، لذا از وزير محترم آموزش و پرورش تقاضا دارد ترتيبي اتخاذ فرمايند اينگونه افراد از مزاياي به  حق و قانوني خود بهره مند گردند.  دفترداران مدارس سنندج  تقاضا از بنياد مسكن انقلاب اسلامي  درخواست از مسئولين بنياد مسكن انقلاب اسلامي يزد و فرماندار شهرستان صدوق. منطقه رضوانشهر يزد يكي از مناطق  محروم استان يزد مي باشد و مشكل كمبود مسكن در اين شهر خيلي حاد است. كرايه خانه ها بالاست و زوجهاي جوان از اين لحاظ در عذاب هستند چون جمعيت اين شهر نزديك به 30 درصد از جمعيت كل شهرستان صدوق را تشكيل مي دهد قرار بود كه 20 دستگاه از سهميه خانه هاي استيجاري شهرستان صدوق  در اين شهر ساخته شود كه بر اثر كم لطفي مسئولان مربوطه  تاكنون اين كار انجام نشده است. از رئيس محترم بنياد مسكن انقلاب اسلامي يزد خواهان پيگيري اين مسئله هستيم.  علي حاتمي - رضوانشهر يزد تخريب بناي قديمي  در تعطيلات نوروزي ديوار رو به خيابان يك انباري بسيار قديمي داخل گاراژ واقع در خيابان مخصوص تقاطع خيابان  قزوين را شبانه تخريب و به جاي آن درب مغازه به سمت  خيابان مخصوص باز كردند و اين خلاف در حالي صورت مي گيرد كه شهرداري منطقه 11 به لحاظ قديمي بودن بافت اين منطقه  و همچنين فوت صاحب ملك در خارج از كشور، حتي اجازه تعمير جزيي در اين محدوده را نمي دهد و عجيبتر اين كه محل ياد شده به فاصله 50 متري ساختمان شهرداري منطقه 11 قرار دارد.  حسين خشنودي  خط ميني بوس براي خيابان علامه  شهرك سعادت آباد و خصوصا" خيابان علامه فاقد خطوط اتوبوس و ميني بوس مي باشد خصوصا" از زماني كه خيابان  علامه را به علت ساخت پل بسته اند، عبور و مرور دانشجويان و اهالي خيابان علامه بسيار مشكل شده است.  توجه بفرماييد كه خيابان علامه سربالا نيز هست و اين  سختي كار را دو چندان مي كند.  تقاضا داريم به دليل تراكم جمعيت در خيابان علامه و وجود دانشگاه علامه طباطبايي و رفت و آمد دانشجويان و با توجه  به اينكه تقريبا" كليه شهركهاي اطراف چون شهرك قدس، پونك  و... از مبدا ميدان ونك داراي ميني بوس خطي مي باشند،  جهت رفاه حال دانشجويان و اهالي سعادت آباد خصوصا"  خيابان علامه طباطبايي خط ميني بوس از مبدا ميدان ونك  برقرار شود.  دانشجوي دانشگاه علامه طباطبايي  نصب تابلوي شهيد صياد شيرازي  تنها بولوار شهر ماهيدشت در استان كرمانشاه اسم و نشاني  ندارد. پيشنهاد مي كنم مسئولان شهرداري شهر كرمانشاه  موافقت كنند بر اين بولوار بدون نام به پاس فداكاري ها و از خودگذشتگي هاي سپهبد صياد شيرازي تابلويي با نام اين  شهيد بزرگوار نصب شود.  حميرا احمدي - ماهيدشت  هفت اقليم  باغ هاي جهانشهر در چنبره نابودي هستند مديركل بازرسي غرب استان تهران و استان زنجان روز سه شنبه در نامه اي به فرماندار كرج نسبت به نابودي بيش  از يكصد هكتار از باغ هاي منطقه جهانشهر هشدار داد.  مهدي نادري درنامه خود آورده است: عده اي از افراد فرصت طلب و سودجوبا ايجاد آتش سوزي عمدي، بخش زيادي از باغ هاي اين شهرك را كه داراي درختان مثمر ميوه هستند،  به نابودي كشانده اند.  وي تاكيد كرد: در اين گونه موارد عده اي سودجود با ناديده انگاشتن اصول اوليه اخلاقي و وجداني، در تلاش  براي امحاء باغ ها و فضاي سبز منطقه و تبديل آنها به  اماكن مسكوني برآمده اند.  اين مقام مسئول در نامه ارسالي خود از فرماندار كرج  خواسته است، ضمن تعقيب قانوني متخلفان، مانع از تكرار اين فاجعه زيست محيطي شود.  بسيج عمومي براي حفظ پاكيزگي سواحل در اروپا    مردم اروپا در آستانه شروع تعطيلات تابستاني براي پاكيزه  نگهداشتن سواحل كشورهاي اروپايي بسيج شدند. به گزارش  راديو فرانسه گروه حامي حفظ محيط زيست موسوم به  " ساختمان آبي "اعلام كرده است كه نزديك به دو هزار ساحل  اروپا توسط مسافران پاكسازي خواهد شد.  بنابراين گزارش تلاش كشورهاي فرانسه و آلمان در اين  زمينه تاكنون موفق بوده و تلاش مي شود كه ساير كشورهاي  اروپايي نيز توجه ويژه اي براي پاكيزگي سواحل خود داشته  باشند.  دومينيك بونه عضو هيات دولت فرانسه در اين زمينه گفت:  باتشكيل گروه ساختمان آبي و اساسنامه آن نه تنها سواحل  را در اروپا پاكيزه نگه مي داريم بلكه ازدفن احتمالي  زباله هاي هسته اي در آبها نيز جلوگيري مي كنيم.  كشف يك ناحيه عظيم آلوده در اقيانوس هند يك گروه بين المللي متشكل از دانشمندان هندي، آمريكايي و اروپايي اخيرا يك ناحيه آلوده به وسعت 10 ميليون كيلومتر مربع را در اقيانوس هندشناسايي كرده اند.  به گزارش روزنامه "هندو" چاپ دهلي نو، "اي. پي. ميترا"  سرپرست گروه مذكورگفت: غبار تيره اي فضاي اين ناحيه شامل  بخشهايي از درياي عرب و خليج بنگال راپوشانده است.  پروفسور ميترا اظهار داشت: اين آلودگي مي تواند در بلندمدت بر بارانهاي موسمي در شبه قاره هند تاثير بگذارد.  وي افزود: اين غبار ضخيم مانع از رسيدن نور خورشيد به  سطح اقيانوس مي شود و به رشد گياهان دريايي آسيب مي رساند. پروفسور ميترا گفت: اين غبار در فاصله 1600 كيلومتري سواحل هند قراردارد.  تلفات توفان در چين ; 150 كشته  شمار تلفات سيل و توفان در هفته هاي اخير در چين به 150 كشته رسيد.  به گزارش خبرگزاري فرانسه از پكن خبرگزاري چين نو اعلام  كرد سيل در روزهاي اخير در استان انهوي 30 قرباني ديگر برجاي گذاشته است.  طي چند روز اخير 600 ميليمتر باران در اين استان باريده  كه خساراتي به ميزان 300 ميليون دلار برجا گذاشته است.  5/1 ميليون نفر در استان انهوي بسيج شده اند تا با بالا آمدن آب مبارزه كنند. 
