 گفت وگوي همشهري با مسئولان آب منطقه اي خراسان پيرامون  وضعيت منابع آب و خشكسالي در استان  گروه شهرستانها: استان خراسان يكي از استانهاي خشك كشور است كه با 34 درصداز 450 ميلي متر بارندگي كشور، سالانه  تنها 160 ميلي متر از بارش رحمت الهي را به خود اختصاص  داده و اين در حالي است كه 75 درصد از اين ميزان اندك  نيز به دليل شرايط ويژه طبيعي تبخير شده و از دسترس خارج  مي شود.  محمودي مديرعامل شركت آب منطقه اي خراسان با اشاره به  5/12 ميليارد متر مكعب منابع آب تجديد شونده در استان  خراسان به خبرنگار همشهري در مشهد گفت: از اين مقدار،  5/4 ميليارد مترمكعب را آبهاي جاري و بقيه را منابع  زيرزميني تشكيل مي دهد.  وي افزود: به دليل نياز روزافزون خراسان به استحصال آب نه تنها تمام 8 ميليارد متر مكعب ذخاير زيرزميني برداشت  مي شود بلكه سالانه 2/1 ميليارد متر مكعب نيز بيشتر از ظرفيت موجوداستفاده مي شود و اين موضوع مطمئنا" باتوجه  به شرايط بحراني دشت مشهد و ديگر نقاط خشك خراسان،  آيندگان را با خطر كم آبي روبه رو خواهد كرد.  وي در ادامه با اشاره به اين كه فقط 5/1 ميليارد متر مكعب از آبهاي سطحي استان خراسان برداشت مي شود، به وجود منابع آب در مناطق مرزي اين استان اشاره كرد و گفت: به  دليل نبود امكانات لازم براي استفاده درست از اين منابع،  سالانه يك ميليارد مترمكعب از آبهاي مرزي به كشورهاي  تركمنستان و افغانستان وارد مي شود كه رقم حائز اهميتي  است.  وي افزود94 درصد آب استان به كشاورزي اختصاص داده  مي شود كه اين رقم در ساير نقاط كشور 90 درصد است،  همچنين راندمان آب در بخش كشاورزي خراسان تنها 30 درصد است و 70 درصد ديگر بدون هيچ گونه فايده اي از بين  مي رود.  به گفته محمودي، بخش كشاورزي نتوانسته است بهره لازم را از آب ببرد. زيرا براي هر هكتار زمين 10 هزار متر مكعب آب مصرف و 3 تن محصول برداشت مي شود در حالي كه ميانگين  اين رقم بايد 5/6 تن در هر هكتار باشد.  وي با اشاره به وجود 3 سد بزرگ و 10 سد كوچك در استان  خراسان گفت: حجم ذخيره آب در اين تعداد سد 150 ميليون  متر مكعب است كه با توجه به خشكسالي اخير اين ظرفيت به  105 ميليون متر مكعب كاهش يافته كه در عين حال ميزان  قابل قبولي است و مشكل اصلي ما تعداد كم سدهاي استان است.  وي با اشاره به روند مطلوب كارهاي اجرايي ساخت سد دولتي  برروي رودخانه مرزي هرير رود گفت 11 رودخانه ديگر مرزي  350 ميليون متر مكعب آب دارند كه از سال گذشته كارهاي  مطالعاتي آنها براي ساخت سد شروع شده است و به هر حال  بخشي از استراتژي آب كشور، تمركز بر رودخانه هاي مرزي  است.  شير محمدي مديرعامل شركت آب و فاضلاب خراسان نيز درباره  مصارف غير معمول آب گفت: بيشترين مصرف غير عادي آب مربوط به ادارات دولتي، پادگانها، ارگانها و سازمانها است كه  به توصيه هاي وزارت نيرو براي صرفه جويي در مصرف آب توجه  جدي نداشته اند.  وي افزود: به غير از 3 شهر كوچك بجستان، راز و جرگلان در زمينه تامين آب شرب شهرهاي استان خراسان مشكل چنداني  وجود ندارد و در حال حاضر از 300 حلقه چاه عميق و تعدادي  چشمه و قنات به صورت كامل بهره برداري مي شود.  اكبرزاده مديرعامل شركت آب و فاضلاب مشهد نيز با اشاره  به هدر رفت 35 درصد از آب شرب شهر مشهد طي 4 سال گذشته  گفت: با تلاشهاي انجام شده اين رقم به 28 درصد در سال  جاري كاهش يافته كه بيشترين حجم اين هدر رفت مربوط به  اتفاقات آب است و فقط در 2 ماه ابتداي امسال 7 هزار اتفاق در شبكه آب شرب مشهد روي داده است.  وي گفت: با اجراي طرح كاهش آب به حساب نيامده در شهر مشهد كه براي نخستين بار انجام شد به زودي در تمام  شهرهاي كشور شاهد اجراي آن خواهيم بود.  وي افزود: الگوي مصرف آب شرب شهري براي هر نفر روزانه  150 ليتر است كه در اين صورت اگر قبض مصرف آب يك خانواده  4 نفري طي مدت 2 ماه 36 مترمكعب باشد اين الگو رعايت شده  است.  محمودي با اشاره به كشت غير منطقي چغندرقند در استان  خراسان گفت: طي ساليان دراز، كشت چغندر قند در اين استان  رايج شده است، در حالي كه اين محصول كه آب زيادي را مصرف  مي كند برخلاف شرايط اقليمي اين استان خشك مي باشد و حذف  آن از الگوي كشت خراسان نياز به زمان و سرمايه گذاريهاي  زيادي براي انتقال كارخانه هاي قند يا محصولات جايگزين  شونده دارد.  وي با اشاره به راهكارهاي حل معضل آب در خراسان گفت: اين  راهكارها شامل تغيير در فن آوري آبياري و استفاده از شيوه هاي نوين كانال هاي انتقال آب و آبياري تحت فشار،  قطره اي، باراني و انتقال به وسيله لوله است كه اجراي  آنها با موانع زيادي مانند سرمايه بري و ارزان بودن بهاي  فعلي آب مواجه مي باشد.  به هر حال چه در سالهايي كه بارندگي خوب بوده و يا مانند امسال بد باشد صرفه جويي در مصرف آب را بايد رعايت كرد زيرا استان خراسان نه تنها از ميانگين بارندگي نزديك به  يك سوم كشور برخوردار است بلكه در پرباران ترين سالها نيز نسبت به ميانگين جهاني بارندگي 81 درصد كمبود و اختلاف دارد. 
