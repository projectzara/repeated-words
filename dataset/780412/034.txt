 * اگر در بيان خود زباني داشته باشيم كه هم دل و هم عقل  را راضي كند به بيان پيامبر نزديك شده ايم  * با جوان نمي شود با زبان تحميل صحبت كرد گروه شهرستانها: هم زمان با ميلاد پيامبراكرم(ص)و با حضور وزير فرهنگ و ارشاد اسلامي، مجتمع فرهنگي هنري  خاتم الانبياء در رشت به بهره برداري رسيد.  به گزارش خبرنگار همشهري در رشت دكتر مهاجراني در مراسم  گشايش اين مجتمع با خواندن ابياتي از فردوسي و مولوي در وصف حضرت علي(ع)گفت: فردوسي كه درخشان ترين حماسه جهان  را سروده و مولوي كه بزرگترين حماسه روح انسان را به نظم  كشيده، چنين خاضعانه حضرت امير را مدح مي گويند و حضرت  امير خود را عبد و عبيد پيامبر مي داند. اين نشان دهنده  عظمت شخصيت پيامبر است. خدا در قرآن مي فرمايد كه چنين  پيامبري مثل شماست. شايد مهمترين سئوال در روز ميلاد پيامبر همين باشد كه ما چه نسبتي با او داريم. ممكن است  به ظاهر بگوييم كه پيرو او هستيم، اما چگونه؟ خصوصيات و مشخصات ما چه نسبتي با خصوصيات و مشخصات او دارد؟ بايد عميقا" به اين پرسش انديشيد. بويژه در اين مقطع كه داعيه  دين داري و حكومت ديني را داريم.  وي افزود: يكي از راه هاي درست شناخت پيامبر، شناخت  دوران اوست. براستي پيامبر چگونه توانست جامعه عرب جاهلي  را به جامعه اسلامي تبديل كند. امروز وقتي ما با كسي  گفتگو مي كنيم كه مخالف است و نظر ما را نمي پذيرد يا پرخاش مي كند، زود به اين نتيجه مي رسيم كه قابل  راهنمايي نيست. پس پيامبر چطور توانست عرب جاهليت را متحول كند؟ اگر امروز مي پرسيم كه چه نسبتي ميان ما و او هست، مي توانيم خلاصه تر بپرسيم كه رفتار ما چه نسبتي با رفتار او دارد؟ وي اظهار داشت: پيامبر توانست نور ايمان را در دل  انسانها برافروزد، ايمان مهمتر از باور و تاييد است.  گوهر اعتقاد ديني، ايمان است و ايمان اتفاقي است كه در دل انسانها رخ مي دهد. اگر اين اتفاق نيافتد، با تحميل  هم نمي توان ايمان را به وجود آورد، بويژه در موضوعي مثل  دين كه اجباري در آن نيست. ايمان امري است كه بايد در دل  كسي رسوخ و نفوذ كند تا با همه وجود پذيرفته شود. انسان  وقتي موضوعي را مي پذيرد كه هم دل و هم عقلش راضي شده  باشد اگر با احساس كسي را تحريك كنيم، پس از مدتي به  عقلانيت خود مراجعه مي كند و ممكن است عمل خود را مردود بشمارد، در جامعه ما مي بينيم كه برخي افراد امروز به  سوي مشرق مي روند، فردا به سوي مغرب. دليل اين بي ثباتي  اين است كه فقط احساسشان تحريك شده است اين تحريك  احساسي است نه عقلاني. حال اگر در بيان خود، زباني داشته  باشيم كه هم دل و هم عقل مردم را راضي كند، به زبان  پيامبر نزديك شده ايم. مي دانيد چرا ابراهيم در قضيه  معاد از خداوند خواست كه ميراندن و زنده كردن را به او نشان دهد؟ چون مي خواست دلش هم اطمينان پيدا كند.  وقتي كسي مانند ابراهيم حق دارد مطلبي را كه دلش را راضي  نكرده بپرسد، چطور جوان جامعه امروز ما حق طرح پرسش را ندارد؟! مگر مي شود با او با زبان تحميل صحبت كرد؟ در دنيايي زندگي مي كنيم كه سرعت اطلاع رساني به حدي رسيده  كه اگر ما نتوانيم زبان مناسبي را انتخاب كنيم، حمايت  گسترده مردم و جوانان را از دست خواهيم داد اين حمايت  كه مهمترين پشتوانه انقلاب و نظام ماست با زبان ما تناسب دارد.  دكتر مهاجراني با اشاره به رفتار و گفتار پيامبر اظهار داشت: پيامبر دو مقوله محبت و خردمندي را با هم آميخت.  ما در طول زندگي پيامبر، همه جا شاهد اين آميختگي هستيم  كه بي ترديد راز توفيق او در بسط و گسترش دين اسلام بوده  است.  مجتمع فرهنگي - هنري خاتم الانبياء رشت در زميني به  مساحت 2850 متر مربع و با زيربناي 6600 متر مربع در 4 طبقه ساخته شده و داراي 50 اتاق، 4 سالن ويژه نمايشگاه،  نمايش و سينما است. براي احداث اين مجتمع بيش از 6 ميليارد و 500 ميليون ريال هزينه شده است. عمليات اجرايي  اين مجتمع 8 سال پيش توسط آقاي سيدمحمد خاتمي(وزير وقت  فرهنگ و ارشاد اسلامي)آغاز شد اما فقط در طي دو سال  اخير بودجه كافي براي تكميل آن اختصاص يافت. 
