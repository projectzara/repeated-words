 اروميه- خبرنگار همشهري: فائزه هاشمي نماينده مردم  تهران در مجلس شوراي اسلامي در جمع دانشجويان دانشكده  علوم پزشكي اروميه گفت: شما همه بايد روي اصل 168 قانوني  كه تاكيد دارد جرايم مطبوعاتي و سياسي بايد با حضور هيات  منصفه و دادگاه علني صورت پذيرد بيشتر دقت و تامل داشته  باشيد.  فائزه هاشمي با اشاره به جايگاه مطبوعات در دوران انقلاب گفت: اطلاع رساني، بروز انديشه ها و تفكرات مختلف در جامعه، نقش اساسي و عمده اي بود كه طي انقلاب مطبوعات در جامعه نمايش دادند. مطبوعات انقلابي و واقعي به روشنگري  پرداختند و نسبت به مسائل جامعه بي تفاوت نماندند و به  نوعي با نظام و حاكميت و انتقادات مربوط به آنها سر و كار پيدا كردند. اين حساسيت از همان ابتداي انقلاب ايجاد شد.  نماينده مردم تهران در مجلس شوراي اسلامي با اشاره به  اين موضوع كه مطبوعات بايد اطلاع رساني دقيقي داشته  باشند تاكيد كرد: مطبوعات نبايد تعريف و تمجيد بكنند بلكه بايد در جهت روشنگري مردم اتفاقات مثبت و منفي را ثبت كنند و به آن بپردازند. بايد در برابر نارسائيها عكس العمل نشان بدهند و آن ها را مطرح بكنند.  فائزه هاشمي با اشاره به اين نكته كه وقتي قانون اساسي  كشور تدوين مي شد توجه شده كه اگر با جرائم سياسي و مطبوعاتي مثل ساير جرايم برخورد شود آزادي و دمكراسي به  خطر مي افتد گفت: اينكه ما بياييم و پس از گذشت بيست سال  از انقلاب به جايي برسيم كه مسايل بسيار مترقي و درستي  را كه در قانون گنجانده شده محدود بكنيم اين يك پس رفت  است.  فائزه هاشمي بر ضرورت برخورد قانوني با مطبوعاتي كه خارج  از چهارچوب قانون اساسي مطلب مي نويسند تاكيد كرد و اظهار داشت: هيچكس مخالف اين نيست كه طبق قانون با مطبوعات برخورد شود اما اعتراضات روي برخوردهايي است كه  خارج از چهارچوب قانون اعمال مي شود تصميم براي تغيير قانون انتخابات هم كه قرار است بزودي گرفته شود، اتفاقي  است كه ريشه در سالهاي گذشته دارد و آن نظارت استصوابي  يا رد صلاحيت ها است.  وي افزود: در تمامي كشورهاي جهان بر اجراي قوانين، اصول  و اهداف نظام نظارت مي شود و كسي با اصل نظارت مخالف  نيست آن چيزي كه حساسيت ها را برانگيخته و ايجاد بحث  كرده نوع نظارت است. اعتراض كنوني به آن نظارتي است كه  مطلق باشد، پاسخ گو نباشد و حتي به خود متهم كه صلاحيتش  را رد مي كنند علت ردصلاحيت را توضيح ندهند.  خانم فائزه هاشمي ضمن توضيح لايحه اي كه از سوي دولت  براي محدودتر كردن حوزه نظارت استصوابي به مجلس ارائه  شده گفت: در اين لايحه خواسته شده براي جلوگيري از اتهامات واهي و بي اساس، نظارت با ذكر سند و مدرك و دليل  صورت بگيرد و اصل بر برائت ايرانيان و شهروندان باشد مگر آنكه خلافش ثابت شود. 
