 گروه شهرستانها: وزير صنايع اعلام كرد: آخرين  آئين نامه هاي تشكيل تشكلهاي تخصصي در كميسيون صنعت و هيات دولت تصويب شد.  به گزارش خبرنگار همشهري در قزوين مهندس شافعي كه براي  افتتاح واحدهاي تك تازموتور، خطوط رنگ و قواي محركه  موتوسيكلت چهار زمانه نيرو محركه، پاژنگ خودرو و تصفيه خانه شهر صنعتي به اين منطقه سفر كرده بود افزود:  با تصويب اين آئين نامه ها وزارت صنايع ظرف يك سال تشكيل  تشكلهاي تخصصي را اجرا خواهد كرد و در صورت موفقيت اين  طرح، ساير وزارتخانه ها نيز نسبت به تشكيل اين گونه  تشكلها اقدام خواهند كرد.  وي گفت: در اين آئين نامه تشكيل تشكلهاي استاني در اولويت قرار دارند و با راه اندازي آنها خدماتي مانند واردات و صادرات به تشكلها ارائه خواهد شد.  وزير صنايع با اشاره به واردات بيش از حد گندم به كشور اظهار داشت: دولت حاضر به كمك به سازندگان واحدهاي توليد نانهاي حجيم است و به اين گونه واحدها اعتبار 80 درصد از مبلغ طرح را پرداخت خواهد كرد.  وي گفت: اين ميزان اعتبار را در هيچ صنعتي سراغ نداريم و اين عامل مي تواند انگيزه اي براي سرمايه گذاران در توليد نان حجيم باشد. 
