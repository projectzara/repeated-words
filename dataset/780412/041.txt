 ملاحظاتي در باب تغيير قانون انتخابات(3) همانگونه كه درباب نحوه تفسير اصل 99 قانون اساسي در باب چگونگي و حدود نظارت شوراي نگهبان بر انتخابات مجلس  شوراي اسلامي مذكور افتاد، نهاد شوراي نگهبان به رغم همه  اعتبار و ضرورت وجودي خود، نمي تواند چنان شمول نظارت  خويش را تعميم دهد كه اولا" نظارت مردم، ثانيا" نظارت  مجلس شوراي اسلامي و ثالثا" نظارت هياتهاي اجرايي عملا"  تعطيل شوند. در اين زمينه اساسا" بر اين نكته تاكيد شد كه از چهار عنصر ناظر بر امر انتخابات كه شامل مردم،  مجلس، هياتهاي اجرايي و شوراي نگهبان است فقط از آراي  هياتهاي اجرايي در رد صلاحيت داوطلبان نمايندگي مي توان  شكايت كرد كه مرجع رسيدگي آن شوراي نگهبان است. طبق  قانون، شوراي نگهبان بين 10 تا 15 روز براي رسيدگي و پاسخگويي فرصت دارد. به اين عبارت كه در اين مهلت شوراي  نگهبان يا نظر هياتهاي اجرايي را دائر بر رد صلاحيت  داوطلب نمايندگي نقض مي كند و وي را شايسته نمايندگي  تشخيص مي دهد و يا اينكه با نظر هياتهاي اجرايي دال بر عدم صلاحيت داوطلب هم داستان مي شود. در هر دو حال مسئله  خاتمه يافته تلقي مي شود و راي شوراي نگهبان قاطع است.  از اينكه مهلت كوتاهي براي رسيدگي به مسئله صلاحيت هاي  داوطلبان شركت در انتخابات مجلس تعيين شد، اين نكته روشن  مي شود كه شوراي نگهبان مرجع رسيدگي ابتدايي نيست بلكه  مرجع تظلمات و اعتراض به رد صلاحيت شدن از سوي هياتهاي  اجرايي است. بنا بر اين اينكه عده اي معتقدند اگر مهلت  قانوني كوتاه فعلي به چهار ماه افزايش يابد و شوراي  نگهبان در مدت 120 روز مسئله صلاحيت داوطلبان نمايندگي  را احراز كند، خلاف قاعده است. اگر چنين شود به معناي آن  است كه شوراي نگهبان نيز بايد به يك بوروكراسي عريض و طويل متوسل شود كه خود منشا منازعات و مناقشات عديده  خواهد بود.  اين عده با توسل به اصل 99 قانون اساسي كه نظارت بر انتخابات و همه پرسي ها را برعهده شوراي نگهبان نهاده  است چنان بر كلمه "برعهده "تكيه دارند كه عملا" وزارت  كشور را در ايام انتخابات از قوه مجريه منفك مي كنند و به شوراي نگهبان متصل مي كنند. يعني نتيجه اين گونه  برداشت از كلمه "برعهده "آن مي شود كه وزارت كشور در ايام انتخابات عملا" تحت امر شوراي نگهبان خواهد بود.  تفسير موسع از كلمه "برعهده "حداقل نتايج ذيل را برعهده  دارد:  1- رئيس جمهور مسئوليتي در قبال انتخابات نخواهد داشت.  كه مغاير اصل سوم، بندهاي ششم، هفتم و هشتم، اصل يكصد و سيزدهم، اصل يكصد و بيست و يكم، اصل يكصد و بيست و دوم،  اصل يكصد و سي و چهارم است.  2- وزير كشور در قبال رئيس جمهور در باب انتخابات  مسئوليتي نخواهد داشت كه مغاير اصول 134 و 137 قانون  اساسي است.  3- مجلس شوراي اسلامي نيز نخواهد توانست قوه مجريه را در باب نحوه برگزاري انتخابات مورد سئوال، تحقيق و تفحص  و وزير كشور و رئيس جمهور را مورد استيضاح قرار دهد كه  مغاير اصول 76، 84 و 88 و 89 و 90 قانون اساسي است.  4- بالاخره اينكه از هيچيك از اصول قانون اساسي به لحاظ مفهومي و منطوقي چنين برداشت موسعي از كلمه "برعهده "به  چشم نمي خورد.  همانطور كه گفته شد يك نهاد نمي تواند چنان حيطه عمل خود را گسترش دهد كه عملا" به تعطيل ساير نهادها و اصول  قانون اساسي منجر شود.  از طرف ديگر فارغ از بحث تفسير اصل 99 قانون اساسي،  مسئله عملكرد شوراي نگهبان نيز ابهاماتي را موجب شده است.  شوراي نگهبان در برابر اين سئوال قرار مي گيرد كه ;  چگونه است كه فردي مي تواند حائز سمت عالي باشد اما نمي تواند سمت همتراز يا اعلي را احراز كند؟ به عبارت  ديگر اگر استانداري به دليل عدم اعتقاد و التزام عملي به  اسلام، قانون اساسي و اصل ولايت فقيه رد صلاحيت شود،  نمي تواند وكيل مجلس باشد، اما مي تواند وزير باشد.  چگونه است كه تصويب قانون به التزام به اسلام، قانون  اساسي و ولايت فقيه را مي طلبد اما اجراي آن بي نياز از اين الزامات است؟ 
