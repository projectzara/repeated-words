 * براي رفع مشكلات اشتغال و توليد بايد به صنعت بيشتر توجه شود گروه سياسي: نماز جمعه تهران ديروز به امامت آيت الله  هاشمي رفسنجاني در دانشگاه تهران با حضور مردم اقامه شد.  آيت الله اكبر هاشمي رفسنجاني در خطبه اول نماز جمعه اين  هفته تهران در ادامه بحث اعجاز قرآن در اخلاق، هدف علم  اخلاق را تشريح كرد.  رئيس مجمع تشخيص مصلحت نظام در خطبه دوم نماز جمعه تهران،  خواهان تداوم روند سازندگي كشور بويژه در بخش صنعت شد و تاكيد كرد: براي رفع مشكلات مربوط به اشتغال و توليد،  بايد به صنعت بيش از پيش توجه شود.  آيت الله هاشمي رفسنجاني گفت: زيربناي بخش صنعت در دوران  سازندگي آماده شده و ما امروز از توانايي صدور خدمات فني،  بهره مند شده ايم وي گفت: بايد فضاي امن را هر چه  بيشتر فراهم آوريم تا صاحبان سرمايه به ميدان آيند و از ظرفيت هاي موجود اقتصادي استفاده كنند.  خطيب جمعه تهران در بخش نخست خطبه دوم نيز با گراميداشت  ميلادپيامبر عظيم الشان اسلام و حضرت امام جعفر صادق(ع)، بر ضرورت وحدت عملي مسلمانان براي حل مشكلات جهان اسلام  تاكيد كرد.  وي سپس به فاجعه هفتم تير سال 60 اشاره كرد و گفت: بطور كلي سال 60 سال بسيار دشوار و پر بحراني بود. يكي از همين  بحرانها، وقوع حادثه شوم هفتم تير بود. دشمنان مايوس  تصميم گرفتند دولت، قوه مقننه و قضائيه را ساقط كنند.  امام جمعه موقت تهران در بخش ديگري از خطبه دوم به  سالروز انهدام هواپيماي مسافربري به وسيله نيروهاي  آمريكايي و مسدود كردن حسابهاي ايران به عنوان دو جرم  واشنگتن، اشاره كرد.  رئيس مجمع تشخيص مصلحت نظام گفت: مسدود كردن حسابهاي  ايران در سال 59 مقدمه اي بود تا ليبرال ها و ضد حاكميت  اسلامي ها بتوانند از آن فشارهاي مالي بهره گيرند.  آيت الله هاشمي رفسنجاني افزود: خوشبختانه امروز آمريكايي ها پشيمان شده اند كه چرا با اين اقدامات، خود را از ايران اين قدر جدا كرده اند. 
