 * مجمع روحانيون مبارز ديروز با انتشار بيانيه اي طرحهاي  تغيير قانون انتخابات و مطبوعات را حركتي در جهت تحديد آزادي ها و تعرض به حقوق ملت خواند گروه سياسي: مجمع روحانيون مبارز با صدور بيانيه اي  مواضع خود را درباره طرح هاي تغيير قانون انتخابات و مطبوعات و قتل هاي زنجيره اي اعلام كرد.  در بخش هايي از اين بيانيه آمده است:  1- حوادث و وقايع هفته هاي اخير در صحنه سياسي جامعه،  اذهان وافكار همه كساني را كه دل در گرو انقلاب اسلامي و آرمانهاي بلند امام خميني(ره)داشته و دارند نگران و بخود مشغول كرده است. پس از حماسه شكوهمند دوم خرداد 1376 كه فصلي نو در تداوم انقلاب و آرمانهاي امام رابر روي مردم گشود انتظار طبيعي و به حق اين بود كه همه  كساني كه سهمي ونقشي در اداره و انتظام امور دارند آن  پديده را بازنگري و تحليل كنندو درسهاي آنرا چراغ راه  آينده سازند. بدون شك يكي از عوامل اصلي يااصلي ترين  عامل اين پديده مبارك انباشته شدن خواسته هاي بحق، ولي  بدون جواب مردم يعني صاحبان اصلي نظام و انقلاب بود.  2- در جهان امروز كه بر محور اطلاعات و اطلاع رساني  مي چرخد نقش مطبوعات و رسانه ها در نظامهاي مردمي نقش  اساسي و تعيين كننده است تاآنجا كه از آن بعنوان ركن  چهارم دمكراسي نام برده مي شود. قانون اساسي جمهوري  اسلامي نيز بر آزادي مطبوعات پاي مي فشرد. دو سال اخير دوران رشد ارتقاي كمي و كيفي مطبوعات در جامعه ما بوده و مطبوعات تا ميزان قابل توجهي توانسته اند وظيفه  اطلاع رساني به موقع به مردم را انجام داده وزمينه  مشاركت بيشتر مردم در امور را فراهم سازند.  طبعا وظيفه قواي سه گانه نظام فراهم نمودن قوانين و مقررات لازم براي رشدو توسعه مطبوعات بعنوان حقي كه در قانون اساسي كشور به رسميت شناخته شده مي باشد. برخلاف  چنين انتظار به حقي طرحي توسط تعدادي از نمايندگان  مجلس در دستور كار مجلس قرار گرفته كه فقط تحديدكننده  مطبوعات است و سايه استبداد را بر فضاي مطبوعات كشور مي گستراند.  3- از طرحهاي ديگر مجلس طرح اصلاح قانون انتخابات  مي باشد كه درسال 1374 در مجلس چهارم مطرح شده و پس از مدتي طولاني اينك با هدف اعمال محدوديت بيشتر در انتخابات مجلس ششم در دستور كار مجلس قرار گرفته است.  طرح مذكور در صورت تصويب با گسترش حيطه اعمال نظارت  استصوابي محدوديت هاي گسترده تري براي انتخابات آتي مجلس  ايجاد خواهد كرد.  مجمع روحانيون همانطور كه در گذشته اعلام كرده و سيره  امام راحل نيزاينچنين بوده معتقد است مجلس شوراي اسلامي  در مقام قانونگذاري، وزارت كشور در مقام مجري انتخابات و شوراي نگهبان در مقام ناظر بر انتخابات همگي بايد به  نحوي عمل كنند كه با فراهم شدن زمينه رقابتي سالم  تمامي دسته ها و گروههاي سياسي بتوانند كانديداي مطلوب خود را در انتخابات بيابند و به او راي بدهند و نبايد از جايگاه قانوني خود به عنوان پايگاهي براي حذف و از ميدان  خارج كردن رقيب سياسي خود استفاده كنند.  مجمع روحانيون معتقد است كه با مبنا قرار دادن لايحه  دولت به مجلس بايد نظارت شوراي نگهبان را قانونمندو منضبط نمود و از تكرار بهره برداري هاي نارواي سياسي از آن جلوگيري كرد.  4- خودكشي يكي از عوامل اصلي قتلهاي زنجيره اي كه در روزهاي اخير اتفاق افتاد از اقدامات تاسف آور در اين  پرونده مهم و ملي است. مساله قتلها و خودكشي يكي از عوامل آن نبايد باعث مغفول ماندن زحمات شبانه روزي  دست اندركاران و پرسنل خدوم وزارت اطلاعات گردد كه از طرف حضرت امام مفتخر به دريافت عنوان سربازان گمنام امام  زمان گرديدند. ولي آنچه كه باعث سلامت دستگاه اطلاعاتي  كشور مي گردد پيگيري و تعقيب پروژه قتلها و يافتن  ريشه هاي آن و قطع كامل آن ريشه ها از نظام اطلاعاتي  امنيتي كشور است، مسلما عوامل مرموز قتلها محدود به چند نفر معدود نمي باشدبلكه كساني كه دستگير شده اند تنهاعوامل اجرايي هستند كه بايدازعقبه اي فكري برخوردار باشند و بدون شناخت آن عقبه فكري و برخورد با آن  نمي توان نسبت به عدم تكرار آن در آينده اطمينان داشت.  مجمع روحانيون مبارز ضمن تشكر از هيات سه نفره منتخب رياست جمهوري و همچنين وزارت اطلاعات كه تا كنون موضوع  را پيگيري كرده اند اميدوار است دست اندركاران اين  پرونده كه سلامت و حيثيت دستگاه اطلاعاتي، امنيتي وقضايي  كشور را به چالش كشيده است تا شناسايي و معرفي تمامي  عوامل اجرايي و فكري اين جنايات هولناك با قاطعيت به پيش  روند و تمامي افرادي را كه دراين جنايات به نحوي دست  داشته اند بدون ملاحظه مقام و موقعيت آنان به مردم معرفي  كنند. 
