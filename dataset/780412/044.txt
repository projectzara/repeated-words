 گروه سياسي: حجت الاسلام والمسلمين "عبدالواحد موسوي  لاري"، وزير كشور جمهوري اسلامي ايران، پس از انجام يك  سفر رسمي سه روزه، بامداد ديروز به تهران بازگشت.  به گزارش ايرنا وزير كشور در اين سفر كه به دعوت  " ولاديمير روشايلو" همتاي روسي اش انجام شد، با وزيران  كشور، امور خارجه، امور مليت ها، رئيس دوماي كشوري، دبير شوراي امنيت ملي و برخي ديگر از مقام هاي روسي ديدار و گفت وگو كرد.  محور گفت وگوهاي وزير كشور ايران با مقام هاي روسيه،  روابط دو كشور، همكاري در زمينه مبارزه با مواد مخدر،  مبارزه با جنايات سازمان يافته و مبارزه با تروريسم بود.  " ايگور ايوانف "وزير امور خارجه روسيه مذاكراتش را با وزيركشور ايران سازنده توصيف كرد و روابط دو كشور را نمونه اي موفق از روابط بين كشورها اعلام كرد.  حجت الاسلام والمسلمين "عبدالواحد موسوي لاري "وزير كشور ايران نيزهنگام ترك مسكو باسازنده خواندن گفت وگوهايي كه  بامقامات روسيه داشته است گفت: در اين مذاكرات علاقمندي  دو طرف به گسترش هر چه بيشتر همكاري ها به خوبي مشهود بود و بررسي ها نشان داد كه امكانات زيادي براي توسعه  روابط وجود دارد. وي بحث در افزايش همكاري ها در مبارزه  با سوداگري مواد مخدر، مبارزه با جنايتكاري هاي سازمان  يافته و جنايات اقتصادي، مبارزه با تروريسم سياسي و جنايي را از جمله مباحث مورد توافق در ديدار با مقام هاي  روسيه دانست كه منجر به انعقاد تفاهمنامه اي با اين كشور شد.  در راهروهاي مجلس  * به دنبال انتشار خبري مبني بر تصميم عده اي از نمايندگان براي فراخواندن فلاحيان، دري نجف آبادي و يونسي وزيران اسبق، سابق و فعلي اطلاعات به مجلس، شنيده  شد كه اين نمايندگان در صدد جمع آوري امضاء براي تشكيل  جلسه غيرعلني در زمينه قتل هاي زنجيره اي و نحوه مرگ  سعيد امامي هستند. يكي از نمايندگان دست اندركار جمع آوري  امضاء گفت: "تا بيش از صد امضاء جمع نشود آن را به هيات  رئيسه نخواهيم داد. "به نظر مي رسد علت اين كار، اطمينان  يافتن از آمادگي نمايندگان براي تشكيل جلسه پرسش از دست اندركاران وزارت اطلاعات است. تعيين موضوع براي  تشكيل جلسات غيرعلني با امضاي 30 نماينده امكان پذير است.  * در جلسه علني چهارشنبه گذشته به هنگام بررسي طرح اصلاح  آئين نامه داخلي مجلس بحث نحوه تصويب حقوق نمايندگان  مطرح شد. در طرح آمده است: "مقرري نمايندگان براساس  قانون نظام هماهنگ پرداخت كاركنان دولت و مخارج سمت  نمايندگي با پيشنهاد هيات رئيسه و تصويب جلسه مشترك با كميسيونهاي برنامه و بودجه و ديوان محاسبات مجلس، براي  هر سال تعيين و در بودجه ساليانه مجلس گنجانده شود. "به  اين ماده آئين نامه داخلي، شوراي نگهبان اين ايراد را گرفته بود كه لازم است براي طي مراحل قانوني بودجه مجلس  به دولت ابلاغ شود تا در لايحه بودجه ساليانه گنجانده  شود، كميسيون تدوين آئين نامه ايراد شوراي نگهبان را برطرف كرد ولي در جلسه علني مجلس نوبخت عضو هيات رئيسه،  دادن بودجه مجلس به دولت را مخالف استقلال قوه مقننه  دانست. آقاي ناطق نوري نيز نظر نوبخت را تاييد كرد، مجيد انصاري رئيس كميسيون تدوين آئين نامه داخلي گفت: لايحه  بودجه درنهايت به تصويب مجلس رسيده و استقلال آن را خدشه دار نمي كند درنهايت اصلاحيه به اين صورت درآمد كه  بودجه مجلس براي درج در لايحه بودجه به دولت تقديم  مي گردد. تصويب پيشنهاد به اين معني است كه دولت حق  دخالت در بودجه مجلس را ندارد و عينا" آنچه را كه در مجلس مشخص شده در لايحه بودجه قرار مي دهد. رهبري املشي  رئيس كميسيون برنامه و بودجه گفت: بودجه قوه قضائيه  ساليانه در لايحه بودجه مشخص مي شود آيا اين امر باعث  نقض استقلال قوه قضائيه مي شود؟ خبرهاي كوتاه  * حضرت آيت الله خامنه اي رهبر معظم انقلاب اسلامي به  مناسبت فرارسيدن ميلاد باسعادت پيامبر عظيم الشان اسلام  و ولادت حضرت امام جعفر صادق(ع)، به پيشنهاد رئيس قوه  قضائيه 1954 نفر از محكومين دادگاههاي انقلاب اسلامي،  عمومي و نظامي سراسر كشور را مورد عفو و تخفيف مجازات  قرار دادند.  * همزمان با ميلاد حضرت رسول اكرم(ص)دفتر مركزي مجتع  فرهنگي انقلاب اسلامي افغانستان به طور رسمي فعاليت خود را در تهران آغاز كرد.  * وزير امور خارجه نگراني ايران از تداوم جنگ و درگيري  در افغانستان را ابراز كرد و گفت: سالهاي طولاني جنگ و خونريزي در افغانستان ثابت كرده است بحران اين كشور راه حل نظامي ندارد و هيچ گروه و قومي نمي تواند خود را بر ديگران تحميل كند. 
