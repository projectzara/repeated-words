   در اواخر دهه سي كه براي اولين بار گذرم به تهران افتاد،  آن را شهري غم آلود و نازيبا يافتم. از فضاي سبز و محيط آرام براي مطالعه، فقط يك پارك شهر بود كه براي ما شهرستانيها محل ديدار و پاتوق مطلوب به حساب مي آمد.  از نظر كتابخانه عمومي هم فقط يك كتابخانه سراغ داشتيم  كه آن هم در همان پارك داير بود. اكنون بعد از چهل سال  هر گاه نتوانم كارت عضويت خود را در بين كاغذ پاره هايم  پيدا كنم ولي نامم جزو اعضاء كتابخانه در دفاتر آن حتما"  موجود است. سالها در تهران رحل اقامت افكنديم. اين شهر از نظر داشتن مراكز تفريح و سرگرمي وضع فقيرانه اي داشت و درهاله اي غمبار از نابسامانيهاي اجتماعي پيچيده شده بود.  هيچگونه دگرگوني ايده آل و خوشايندي در آن بوقوع  نمي پيوست.  در اواسط سال 60 خانه مسكوني خود را در وسط بياباني كه  آرش كمانگير هم اگر به جهات اربعه آن تير مي انداخت، به  هيچ درخت و سبزينه اي اصابت نمي كرد، به غير پرداخته  راهي شهرستان شديم. مدت سيزده سال تمام در شهرستان اقامت  داشتيم. زماني كه بعد از بازنشستگي مجددا" به تهران  بازگشتيم ومنزل مسكوني خود را از غير تحويل گرفتيم، از آن محيط غم آلود و نابسامان قبلي اثري نبود نه تنها قسمت عمده اي از زمينهاي باير اطراف منزلمان به  بوستانهاي باصفا و مفرح تبديل شده بود، بلكه سرتاسر تهران دلگير و خسته كننده قبلي از بوستانهاي پر درخت و انباشته از گل و سبزه پوشيده شده بود. آري معجزه اي رخ  داده بود و شهر غمبار پيشين لباس نويي پوشيده بود و به  هر تازه واردي لبخند مي زد. باغبان هنرمند و دلسوزي با ابتكارات و خلاقيتهاي خود شادي و نشاط را به ساكنين آن  به ارمغان آورده بود.  ديگر نيازي به پارك شهر نبود. هر كس از اهل خانه، بسته  به ذوق و سليقه خود براي گردش و سرگرمي، در چند صدمتري  خانه گردشگاه مصفايي را انتخاب مي كرد. جالب اين كه براي  عضويت در كتابخانه هم هر فردي در فاصله كمي كتابخانه  مورد علاقه خود را انتخاب مي نمود. كتابخانه منحصر به  فرد پارك شهر فراموش شده بود و كارت عضويت چهل سال پيش  من هم براي هميشه به بايگاني سپرده شده بود.  طبع شاعرانه و زيبايي پسند من دنبال دستاويز و بهانه اي  مي گشت كه احساس خود را از مشاهده اينهمه طراوت و زيبايي  به نحوي بيان نمايد تا اينكه در يك نشريه فكاهي چشمم به  مطلبي به اين مضمون افتاد: "من هر وقت به كارهايي كه  انجام مي دهم، فكر مي كنم، خنده ام مي گيرد. شهردار تهران. " حال در اين نوشته قصد و هدف مدح بود يا قدح، من آن را مدح تلقي كردم و اين طور برداشت نمودم كه منظور يك مزاح  نمكين با باغبان هنرمند شهرمان را دارند.  فرصت را براي شكوفائي گل طبع شاعرانه خود مناسب ديدم و بي اختيار اين غزل را زمزمه كردم تا در حد وسع و توانايي  خود دين خود را نسبت به آفريننده اينهمه زيبايي ادا كرده  باشم.  شهردار عزيز و دلبندم  گفته اي كار خويش مي خندم  گر تو خندي هزار گل خندد گريه از خلق رخت بربندد باشد اين خنده بر تو ارزاني  راه خدمت تو نيك مي داني  اي خوش آن عاشقي كه چون تو بسوخت  درس ايثار و عاشقي آموخت  اي هنرمند بي نظير و بديل  مي سپارم تو را به رب جليل  حال مني كه بعد ازنيم قرن اشتغال به تعليم و تعلم و در در دهه هفتم عمر خود كه بقول نويسنده با ذوق استاد باستاني پاريزي در دهه مشوءومي بسر مي برم و اميد اين كه  از اين دهه جان سالم بدر ببرم بسيار ضعيف است، فقط به  منظور اداي دين به يك خدمتگزار دلسوز اين مرز و بوم، اين  چند سطر را مي نويسم و بر نكته دانان حقيقت بين پوشيده  نيست كه هيچ قصد بخصوص و شائبه غرضي در آن وجود ندارد و معتقدم شخصيت واقعي و حقيقي افراد در قضاوتهاي توده مردم  تجلي و ظهور مي نمايد و مطالبي كه در لابه لاي اوراق  موجود در مراجع اداري و رسمي مضبوط است و احيانا" با ملاحظاتي، به ويژه آميخته به اغراض سياسي تهيه و تدوين  شده اند منعكس كننده حقايق نبوده و امكان دارد، محققين و نسلهاي آينده را گمراه كند و از دانستن حقايق و واقعيات  فرسنگها دور نمايد ولي داوريهاي عمومي چهره زيباي حقيقت  را بهتر و بيشتر روشن مي نمايد.  فراموش نكنيم تا معلم نشوي و از رموز تعليم و تربيت  آگاهي پيدا نكني، اثرات تربيتي يك فرهنگسرا را از يك  كشتارگاه تشخيص نخواهي داد...  تا شاعر نشوي و از لطايف و ظرايف سروده هاي شاعرانه  اطلاع نداشته باشي، اثرات سازنده يك بزم شعر را در تلطيف  اذهان و تاثيرات تخريبي يك قمارخانه را از هم تميز نمي دهي...  و بالاخره تا انسان واقعي نشوي، از اثرات لذتبخش و مست كننده خدمت به انسانها متاثر نخواهي شد و طرفي  نخواهي بست.. تا... تا...  جبرائيل سراجي علمداري 
