 شوش دانيال در محاصره عقربها از بستگان مرحوم مهدي اطميناني، نوجوان 16 ساله اي هستم  كه در اثر عقربزدگي جان خود را از دست داد. خانواده او در شهرستان شوش دانيال از توابع استان خوزستان، زندگي  مي كنند كه در ارديبهشت ماه سال جاري به دليل نبودن  پادزهر و امكانات دارويي و بيمارستاني، نوجوان خود را از دست دادند و باز تقدير و يا چنگال مرگ كه در پناه عقربها گوياترين مصيبت را فرياد مي كند، سه روز بعد حادثه  مي آفريند و در مراسم يادبود آن مرحوم، برادر وي نيز به  نيش عقرب گرفتار آمده و به تبي آتشگون فرو مي رود كه بعد از ساعت ها درد و رنج و پس از انتقال به شهرستان اهواز جان سالم به در مي برد و باز در همان شب يكي از خادمين  مدرسه اي واقع در اين شهر به بهاي داده شده به عقربها،  دست ز دنيا مي كشد.  آري، آن روز كه آن لحظات پرالتهاب جوان عقرب گزيده را مرور مي كنم لحظات درد كشيدن او را هيچگاه فراموش  نمي كنم، عذابي كه مي كشيد و هراس خانواده اش، تقلاي او براي زندگي و كوشش ما براي پيدا كردن وسيله اي جهت  انتقال او به شهرستان اهواز، به دنبال راه نجات، براي  دردي لاعلاج و باز چهره پيروز مرگ و اسارت تن نوجواني به  زهري تلخ. نوجواني از همان سرمايه هايي كه به آنها مي باليم. به راستي خون بي گناهاني كه به علت كمبودها جان خود را از دست مي دهند برگردن كيست؟ آيا اگر راه حلي  براي از بين بردن عقربها وجود ندارد، پادزهري هم نبايد وجود داشته باشد؟ آيا اگر امكانات پزشكي در شهري به قدمت  و ارزش شوش دانيال مباح نيست، مرگ انسانها رواست؟ به هر حال شيره و جان نوشته هايم، غم سنگين و جانكاهي  است كه بر سينه هايمان رگ را گداخته، عنايت مسئولان مرهم  درد ماست.  عليرضا بلوندارزاده 
