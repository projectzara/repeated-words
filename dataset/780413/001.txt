   نگاهي به رمان كوري، نوشته ژوزه ساراماگو (برنده جايزه نوبل 1998) اشاره:  نخستين ترجمه از رمان كوري اثر ژوزه(خوزه)ساراماگو از سوي انتشارات علمي و با ترجمه خانم مينو مشيري به چاپ  رسيده است. خبرهاي رسيده از ترجمه ديگري از اين رمان -  ترجمه اسدالله امرايي - حكايت مي كند. نوشته زير را استاد انديشمند، دكتر عزت الله فولادوند نوشته است كه ضمن سپاس  از ايشان آن را مي خوانيم.  گروه ادب و هنر دكتر عزت الله فولادوند ژوزه ساراماگو، ترجمه مينو مشيري، ويراستار: محمدرضا جعفري، تهران: نشر علم، 1378.  شايد بزرگترين كوشش ژوزه ساراماگودر رمان كوري وقف نشان  دادن اين است كه امر تصورناپذير، نه تنها تصورپذير، بلكه  در بعضي اوضاع و احوال حتي به آساني تحقق پذير است. گويي  نويسنده مي خواهد صحت اين كلام معروف را به اثبات برساند كه محال، محال نيست. شما مي توانيد شهروندي سر براه و تابع قانون و عرف و(تا جايي كه مي توان از شهروندان  متوسط انتظار داشت)دست كم به ظاهرراست و درست باشيد، ولي  بناگاه همه چيز به هم بريزد و ديگر آن قوانين وعرفها صدق  نكنند وجهاز آن واژگون شود. وقتي چنين شد، حتي  ريشه دارترين قوانين و رسوم كه تاكنون، بنا به اجماع عام،  سنگ بناي نظم اجتماعي بوده اند- حتي قواعدي كه ادعا مي شود سرچشمه فوق بشري داشته اند- همچون پوست گردويي در تلاطم امواج سابقا" تصورناپذير، در فضاي بي وزني به هر سوپرتاب مي شوند. تنها چيزي كه ممكن است در آن طوفان  سهمگين باقي بماند وتخته پاره اي براي نجات شما از غرقابفراهم آورد، انسانيت شماست و تصميم فردي به اينكه  انسان بمانيد.  قصه به ظاهر ساده است، روزي مانند همه روزها كه مردم به  كار و پيشه مشغولند و همه چيز مثل هميشه است، در خياباني  پررفت و آمد راننده اي پشت چراغ قرمزناگهان كور مي شود،  نه دردي، نه فريادي، نه حادثه نامترقبه اي - خيلي ساده،  مرد در يك چشم به هم زدن متوجه مي شود كه همه چيز در فضايي شيري رنگ غوطه ور شده است و ديگرهيچ نمي بيند. در ميان بوق و سروصداي رانندگان، بالاخره آدم نيكوكاري پيدا مي شود و پشت فرمان مي نشيند و مرد را به خانه  مي رساند(و ضمنا" با اغتنام فرصت، اتومبيل را مي دزدد و مي برد).  مرد نزد چشم پزشك مي رود، چشم پزشك انسان فكور و طبيب حاذقي است، ولي هر چه بيشتربيمار را معاينه مي كند، كمتر عيب و علتي در او مي بيند، مورد به كلي نوظهور است.  ديري نمي گذرد كه مورد دوم و سومي پيش مي آيد و خود چشم  پزشك هم كورمي شود. بيماري به سرعت گسترش پيدا مي كند،  خبر پخش مي شود، مردم به وحشت مي افتند، مقامات دولتي كم  كم بي اعتنايي را كنار مي گذارند و مانند همه مقامات  دولتي كميسيون تشكيل مي دهند و چون مي بينند اپيدمي شايد دامنگير خودشان نيز بشود، سرانجام تصميم مي گيرند مبتلايان و كساني را كه به واسطه تماس با كوران ممكن است  در معرض ابتلاباشند، در مكانهاي بزرگ و متروكي مثل  سربازخانه ها وتيمارستانها در قرنطينه نگاه دارند. كوران  بخت برگشته را بي خبردستگير مي كنند و بي هيچ ترحمي با مختصري لباس و اشياءشخصي به بازداشتگاههامي برند. نخستين  كسي كه به قرنطينه مي رود چشم پزشك است - و همسرش كه با وجود خطر وحشتناك سرايت نابينايي، تظاهر به كوري كرده تا شوهرش رادر چنين فاجعه اي تنها نگذارد و در كنارش باشد.  در سراسر داستان، اين زن نمونه شجاعت و از خودگذشتگي و مهر و خردمندي است. تنهااوست كه مانند ستاره اميدبر پس  زمينه تاريك جهل وجبن و جانور خويي نشان مي دهد كه يگانه  راه نجات انسانها درجهاني چنين سست نهاد، دل آدمي و فرزانگي برخاسته از مهر و همبستگي است.  كوران ديگر نيزدسته دسته مي رسند. تيمارستان متروكي كه  مبتلايان را درآن جاي داده اند تابع سخت ترين مقررات است،  دروازه تيمارستان را سربازان مسلح نگهباني مي كنند. هر كس از ساختمان پايين بيايد و بخواهد به دروازه نزديك شود،  بي درنگ هدف آتش مسلسل قرار مي گيرد، نه پزشك و دارويي،  نه همدرد و ياوري. دولت نيز مانند مردم در چنبر بلا گرفتار آمده است - منتها داراي اين شهامت نيست كه به ترس  و ناتواني اقراركند، ودر عوض به مردمي كه همه چيز را از دست داده اند، فرمولهاي پوچ و تكراري ومزورانه تحويل  مي دهد. از بلندگوي تيمارستان صدايي كه مانند همه صداهاي  دولتي معلوم نيست متعلق به كيست، اعلام مي كند" اميد داردهمه كساني كه اين پيام را مي شنوند و بي شك  شهرونداني شريف هستند، قبول مسئوليت نموده و به ياد داشته باشند كه قرنطينه اي كه در حال حاضردر آن هستند...  نمادي از همبستگي آنان با ساير شهروندان است. "سپس يك  سلسله مقررات غلاظ و شداد، از جمله در صورت آتش سوزي "چه  عمدي وچه غيرعمدي، ماموران آتش نشاني دخالتي نخواهند كرد.  .. بازداشت شدگان در صورت بروزهر نوع بيماري نمي توانند به هيچ كمكي از خارج از ساختمان متكي باشند، و اين امر در مورد هر نابساماني يا تجاوزي صدق مي كند. "و در خاتمه  " دولت و ملت انتظار دارند همه از زن و مرد به وظيفه خود عمل كنند، شب بخير(صص 4947).  در دنياي خارج با اين صداي خشك و رعبانگيزبسته مي شود بي آن كه جاي شكايت و استمداد باقي بگذارد. كوران در جهنمي به دام افتاده اند كه به ظاهر هيچ دستي در ايجاد آن نداشته اند. اما يك نكته عجيبدر اين ابتلا وجود دارد:  در كوريهاي ديگر بيمار همه چيزرا سياه مي بيند و دنيا سياهي مطلق است ; در اين كوري نوپديدهمه چيز غوطه ور در رنگ سفيد يك دست است، گويي شخص كور باچشم بازدر دريايي از شير پريده است: "يك سفيدي بي حد و مرز، مثل يك  نقاشي سفيديكدست، بدون رنگها، و تصويرهايي كه در طبيعت به چشم سالم مي خورد"(ص 24). اين نابينايي سفيد،  نماد چيست؟رمان ساراماگو تمثيلي دهشت انگيز است. نمادها در گوشه و كنارپرسه مي زنند، و خود داستان پيوسته بر تيغه باريك ميان كابوس و واقعيت پيچ و تاب مي خورد،  اماساراماگونويسنده اي بزرگ است و برخلاف ميانمايه هايي  كه خروارخروار كاغذ روانه بازار مي كنند تا براي مصرف  كنندگان كم مايه تر ازخودشان غذاهاي بي رمق فراهم آورند،  نويسنده بزرگ هيچ چيزي را بي دليل و صرفا" براي تافتن  تنور شكم به خورد خوانندگان نمي دهد، در مقدمه كتاب،  مترجم از قول ساراماگو مي نويسد" اين كوري واقعي نيست،  تمثيلي است. كور شدن عقل و فهم انسان است... "بسيار خوب،  ولي چرا كوري سفيد؟ ژوزه ساراماگو، نويسنده پرتغالي كه سال گذشته به دريافت  جايزه نوبل مفتخر شد، در 1922، دوسال پيش از مرگ كافكا و 9 سال پس از تولدكامو، به دنيا آمد، و جهانش با دنياي اين  دو تمثيل پرداز بزرگ قرن بيستم وجوه مشترك عميق دارد. در رمانش مانند دو رمان دورانساز كافكا، محاكمه و كاخ،  انسانها در فضايي مبهم و مه آلود سرگردانند. نه معلوم  است گناهشان چيست ونه چه كسي بايد به فريادشان برسد.  بيچاره و درمانده با بلايي مواجهندكه نمي دانند به چه  علت و از كجا آمده است و به كجا خواهدانجاميد. با شبحي  عظيم و مجهول در پيكارند. در گمخانه اي گرفتار شده اند كه  هر چه بيشترمي كاوند، كمتر از آن سر در مي آورند. عقل  معزول و منطق تعطيل است.  تاثيرآلبركامو، به ويژه شاهكار او طاعون، در رمان  ساراماگو آشكارتر است. در طاعون نيز آهسته و آرام بر مردم شهر وهران در الجزاير بلايي مي رسد كه هيچ كس  انتظارش را نداشته است و بزودي همه را در چنگال مي گيرد و سراسر شهربراي پيشگيري از سرايت بيماري به جهان خارج،  درقرنطينه مي رود، در نيكيها و بديها، بزرگواريها و پستيها، شجاعتها و بزدليها، بلندنظريها و كوته بينيها-  همه در رمان ساراماگوهمتايي در داستان كامو دارند. حتي  عاقبت كار و عبرتي كه از آن گرفته مي شود به طور شگفت انگيزي دردو كتابشبيه است، طاعون كامو نماد اسارت  فرانسه در دوره اشغال آلمانيهاست ; كوري ساراماگو(دست كم  به تعبيري)نماد گولاگ هاست و جهنمي كه رژيمهاي توتاليتر،  براي رسيدن به بهشت، روي زمين برپا مي دارند. زندانيان  ساراماگويا كورند وجهان را آن گونه كه انتظار مي رود نمي بينند، يا در خطر ابتلا به كوري اند. در هر دو حال،  بايداز جامعه جدا نگاه داشته شوند تا ديگران را آلوده  نكنند حديثي كه صدها سال، از روزگار تفتيش عقايد تا امروز، منطق خودكامگان بوده است و هنوز هست.  اما تمثيلي كه تنها يك بعد داشته باشد و پذيراي تعبيرهاي  متعدد نباشد، خرسند كننده نيست و بهتر است رساله ناميده  شود. بعضي از منتقدان، با توجه به سخنان كشيش يسوعي در رمان كامو، طاعون در آن داستان را به كيفر ايزدي تعبير كرده اند. البته طاعون كامو داراي بعضي ابعاد متافيزيكي  است كه در كوري ديده نمي شود. در يكي از صحنه هاي كتاب كامو، پس از اينكه كودكي به طرزي فجيع از طاعون جان  مي دهد، كشيش به پزشك كه سخت ازاين رنج و درد تكان خورده  است، مي گويد" شايد لازم باشد آنچه را نمي توانيم به كنه  آن برسيم، دوست داشته باشيم. "پزشك پاسخ مي دهد" من از عشق تصور ديگري دارم و تا دم مرگ از دوست داشتن اين نظام  خلقت كه در آن بچه ها شكنجه مي بينند، سربازخواهم زد. "به  همين سان، كوري در رمان ساراماگو نيز به وجوهي جز آنچه  گفتيم قابل تعبير است.  در پايان داستان، همسر دكتر به شوهرش مي گويد" من فكر نمي كنم ما كور شديم، فكر مي كنم ما كور هستيم، كور اما بينا، كورهايي كه مي توانند ببينند اما نمي بينند"(ص  366). بنابه اين تعبير، آن كوري سفيد، كوري در عين بينايي،  كوري شير مانندي كه درآن همه چيز يكدست سفيد است و هيچ  چيز داراي رنگ طبيعي نيست و تمايزات محو و نابود شده است،  كوري كساني است آنسان غرقه در خودبيني(يا مبهوت عالم  فوق طبيعي)كه ديگر گيتي با اينهمه رنگ و زيبايي وتشخص و تمايزدر نظرشان بي رنگ و بي شكل شده و به صورت توده اي  ابر مانند در آمده است.  از اين جهت، داستان ساراماگو نيز همچون رمان كامو،  موعظه اي تمثيلي است. حكايتي اخلاقي است در اشاره به  نكات گوناگون، از جمله اينكه ظواهرتمدن و قوانين و قواعد چقدر سست و شكننده است، آدمي تا در درون خويش درد نبيند به قول مولوي سبز وسرخ و زرد را نخواهد ديد، جهاني كه به  رنگ و بو و زيباييهاي شگرفش بي اعتنا شويم انتقامي سخت  از ما خواهد گرفت، انسان تا از دوزخ نگذرد بهشت را نخواهد شناخت و در آدميان با همه ضعفها و ناتوانيهابازجاي ستايش بيش از نكوهش است. معناي انساني  دنيا، همبستگي انسانهاست در يكي از صحنه ها، همسر دكتر كه تنها كسي از مردم شهر است كه كور نمي شود و همواره به  ديده عبرت در خودش و ديگران مي نگرد، در كليسا به ديدن  اينكه چشمان عيساي مصلوب و شمايلهاي قديسان را با دستمال  يا رنگ سفيد پوشانده اند، به شوهرش مي گويد:  " تصويرها باچشمهاي كساني كه آنها را نمي نگرند مي بينند.  .. من هر چه بيشتربگذرد كمتر و كمتر خواهم ديد، و اگر بينايي ام را هم از دست ندهم بيشترو بيشتر كور خواهم شد چون كسي نخواهد بود كه مرا ببيند"(ص 355). به عبارت ديگر،  ديدن و شناختن وابسته به همبستگي و تعامل بين بيننده و موضوع بينايي است برخلاف پندار عمومي، شناخت از اين راه  به دست نمي آيد كه صرفا" درمقام فاعليت(سوژه)قرار بگيريم و مورد شناختمان(ابژه)حالت انفعالي محض داشته  باشد. در شناخت، ما هم كنشگريم و هم پذيرنده، هم فاعل و هم قابل نمي توان گفت كجا تاثير به پايان مي رسد و تاثر آغاز مي شود. به هر تقدير، خودمداري محض راه به معرفت  نمي برد- بخصوص معرفت به جهان آدميان. همين معنا، به وجه  ديگر و در صحنه مبارزه هاي اجتماعي كه ضرورت همبستگي  انسانها در آن آشكارتر است، هم در كامو مشاهده مي شود و هم در ساراماگو در كتاب انسان شورشي، كامو سرانجام به  اين ضابطه بنيادي مي رسد كه "من مي شورم، پس ما هستيم ".  (توجه كنيد به عامل همبستگي - "ما" - كه در ضابطه مشهور دكارت،" من مي انديشم، پس هستم "، مفقود است.)در يكي از صحنه هاي رمان ساراماگو نيز همسر دكتر كه در پيكار با عده اي اوباش قلدر و سنگدل و متجاوز پيشگام شده و سردسته  آنان را كشته و همه را از شرشان آسوده كرده است، با خود مي گويد" اگر لازم باشد باز هم آدم خواهم كشت.. و از خود پرسيد كي لازم مي شود دوباره آدم بكشم و خودش به اين  سئوال جواب داد، وقتي كه آنچه هنوز زنده است مرده باشد"  (ص 211). همين زن با همه اصرار شوهرش كه تو كه چشم داري  برو و اينجا نمان، خطر سهمگين كوري را به جان مي خرد و تا پايان با شوهر و همنوعان تيره بختش مي ماند. در طاعون  نيز روزنامه نگاري را مي بينيم كه از خارج براي تهيه  گزارش به وهران آمده و در قرنطينه گرفتار شده است و با اينكه مي تواند از بدبختي بگريزد و خوشبخت شود، از رفتن  امتناع مي كند، زيرا مي بيند اگر آن مردم تيره روز را در آن سال ترك كند، از خود شرمنده خواهد شد دكتر ريو، همان  پزشكي كه پيشتر او را در گفت وگو با كشيش شناختيم،  مي گويد ترجيح خوشبختي شرم ندارد. روزنامه نگار پاسخ  مي دهد" بلي، ولي ممكن است به تنهايي خوشبخت بودن شرم  داشته باشد... من هميشه فكر مي كردم در اين شهر بيگانه ام و با شما كاري ندارم. اما چيزهايي ديده ام كه  اكنون مي دانم چه بخواهم، چه نخواهم به اينجا تعلق دارم.  اين مساله مربوط به همه ماست. "بزرگي انسان در اين است  كه با دست خالي و بي خبر از سرنوشت به مصاف زمانه مي رود.  يكي از شخصيتهاي رمان ساراماگو مي گويد" زمان است كه بر ما حاكم است، زمان است كه در آن سرميز با ما قمار مي كند.  تمام برگها را در دست دارد، بايد برگهاي برنده زندگي را،  برگهاي زندگيمان را فقط حدس بزنيم. "(صص 57356).  با اينهمه، تعبير نخست - تعبير سياسي و اجتماعي و ايدئولوژيك كوري - همچنان باقي است.  " ادامه دارد" 
