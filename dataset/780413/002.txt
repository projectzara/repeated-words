 طرح تغيير قانون مطبوعات براساس برخي پيش فرض هاو پيشداوري ها، تغيير اصول و موادي از قانون مطبوعات مصوب سال 1364 مجلس شوراي اسلامي را مد نظر قرار داده است.  قبل از آنكه بررسي طرح پيشنهادي را مورد توجه قرار دهيم  جا دارد به نگرش حاكم بر برخي مسئولان و نهادها نسبت به  مطبوعات اشاره كنيم. شايد اين نگرش را بتوانيم در اين  جمله خلاصه كنيم كه "مطبوعات در ايران، ابزارهايي هستند كه اگر مهار نشوند، مي توانند خطراتي داشته باشند. " بررسي تاريخ مطبوعات و روند قانونگذاري درباره مطبوعات  نشان مي دهد كه قوانين مطبوعاتي در ايران همواره مولود شرايطي خاص بوده اند و بيشتر براي عبور از بحرانهاي  مقطعي تدوين و تصويب شده اند اين قبيل قوانين بيش از آنكه تامين كننده آزادي هاي مشروع و قانوني مطبوعات براي  تامين حقوق ملت باشند، محدوديتهايي تازه و بيشتر براي  مطبوعات به ارمغان آورده اند.  در اين نوشته كه با استفاده از نظريات كارشناسي و تخصصي  گروهي از صاحبنظران و خبرگان توسط مركز مطالعات و تحقيقات رسانه ها تهيه شده 6 اشكال اهل قلم به كليات و مباني طرح پيشنهادي نمايندگان محترم مورد توجه قرار گرفته است.  1- در طرح اصلاحيه جديد مجلس، حدود، اصل  و آزادي استثنا شناخته شده است - اصل  24 قانون اساسي مي گويد: "نشريات و مطبوعات در بيان مطالب آزادند، مگر آنكه مخل به مباني  اسلام يا حقوق عمومي باشند تفصيل آن را قانون معين  مي كند. "بنابراين قانون اساسي "اصل "را بر آزادي بيان و طبع و نشر قرار داده و اخلال در مباني اسلام يا حقوق  عمومي را به عنوان استثناء بر اين اصل ذكر كرده است.  بدين معني كه اگر كاركرد نشريه اي منتهي به ايجاد اخلال  در مباني اسلام يا حقوق عمومي شد قانون، آزادي چنين  نشريه اي را محدود مي كند. يعني محدوديت موضوع اصل 24 به  مراحل پس از نشر برمي گردد نه قبل از آن. وظيفه  قانونگذار عادي يا مجلس شوراي اسلامي نيز معين كردن  تفصيل چنين محدوديت ها و استثنائات است و محدودكردن  دامنه شمول اصل 24 و مطلق آزادي بيان و طبع و نشر به  قانونگذار عادي محول نشده است. اين در حالي است كه روح  كلي حاكم بر اصلاحيه، توسعه محدوديت ها، حدود و تكاليف  است. ايجاد محدوديت هاي قبل از انتشار براي متقاضيان،  محروم كردن گروه هايي از مردم از حق فعاليت مطبوعاتي،  صورت قانوني بخشيدن به پديده ناميمون "ممنوع القلم "شدن  برخي نويسندگان و روزنامه نگاران كه در رژيم سابق بارها اتفاق افتاد، ايجاد محدوديت براي حق دسترسي به اطلاعات و انتشار آزادانه اخبار و فراهم كردن زمينه خودسانسوري و سانسور از جمله مواردي است كه بر خلاف نص صريح قانون  اساسي، مطلق حق آزادي بيان و طبع و نشر مورد تاكيد اصل  24 را چنان مقيد و محدودساخته كه در واقع "حدود"،" اصل " قرار گرفته و" آزادي "،" استثنا" شده است.  2- تشديد نظام پيشگيرانه مبتني بر سوءظن فراگير و عدم  برائت- فلسفه حقوق در اسلام و نظام هاي حقوقي مرسوم  دنيا مبتني بر اصل برائت است كه بر اساس آن آحاد ملت  داراي فطرت و سرشتي پاك هستند و اصل بر صحت و درستي  اعمال و صلاحيت عمومي افراد است مگر خلاف آن ثابت شود،  اما در اصلاحيه پيشنهادي اصل بر عدم برائت افراد است. به  همين دليل نيز بر نوعي نظام احتياطي و پيشگيرانه مبتني  بر عدم اعتماد و سوءظن فراگير كه خاص نظام هاي غيرمردمي،  نامشروع و مستبد و يا شرايط بحران، بي ثباتي و جنگ است  تاكيد كرده است. شديد و غليظ كردن شرايط صدور مجوز كه  ميراث زمان جنگ است، منع كردن گروه هايي از مردم از حق  هر نوع فعاليت مطبوعاتي بر خلاف اصل 20 قانون اساسي،  تجويز توقيف احتياطي نشريه قبل از اثبات جرم، ايجاد محدوديت براي دسترسي آزادانه مردم به اطلاعات و اخبار و برقراري نوعي سانسور، توسعه دامنه تعريف جرم مطبوعاتي،  به رسميت شناختن صلاحيت دادگاههاي خاص براي رسيدگي به  جرايم مطبوعاتي بر خلاف اصل 168 قانون اساسي از جمله  مصاديق اين نظام پيشگيرانه مبتني بر سوءظن فراگير است.  اين در حالي است كه اصل 24 قانون اساسي كه نشات گرفته از ارزشهاي بنيادين انقلاب است نوعي نظام تنبيهي مبتني بر برائت را مطرح مي كند كه پس از انتشار نشريه و فقط در صورت ايجاد اخلال در مباني اسلام يا حقوقعمومي اجازه  ايجاد محدوديت براي آزادي مطبوعات يا فعاليت مطبوعاتي كه  مرتكب جرم يا تخلف شده اند را مي دهد.  3- محدودكردن حق دسترسي به اطلاعات و برقراري نوعي  سانسور- لازمه تحقق اصل 24 قانون اساسي در بيان آزادانه  مطالب، آزادي دسترسي به اطلاعات و اخبار و انتشار آزادانه آن است، اما منع و محدوديت هاي شداد و غلاظ اصلاحيه پيشنهادي در مورد افشاي منابع خبري، تسري  مسئوليت به نويسنده، طراح و عكاس علاوه بر مدير مسئول و نيز شروط و تعابير مبهم و كشداري كه براي نوع اطلاعات و اخباري كه نشريات و مطبوعات مي توانند منتشر كنند قائل  شده، به شدت حق دسترسي آزادانه مردم به اطلاعات و انتشار آن را محدود مي كند، بطوري كه بسياري از مطبوعات بخاطر احتراز از پيامدهاي سنگين چنين اعمالي ترجيح مي دهند تلاش چنداني براي جستجوي اطلاعات و اخبار جديد و غيرتكراري از خود نشان ندهند و يا بسياري از خبرنگاران،  كارشناسان و منابع خبري ترجيح مي دهند با در پيش گرفتن  نوعي خودسانسوري، نگويند يا ننويسند تا بعدا مورد موءاخذه  و اتهام قرار نگيرند.  پيامد قطعي محدودكردن حق دسترسي به اطلاعات و اخبار در عصر اطلاعات و تكنولوژيهاي نوين ارتباطي، افزايش  بي اعتمادي مردم به رسانه هاي جمعي داخلي و روي آوردن به  منابع خارجي، شدت گرفتن امواج شايعه و جنگ رواني و افزايش شبنامه هاست.  4- آزادي فعاليت مطبوعاتي، حق يا امتياز؟ بنابر اصل  بيستم قانون اساسي آزادي هر نوع فعاليت سياسي، اجتماعي،  فرهنگي و اقتصادي از جمله فعاليت مطبوعاتي از جمله حقوق  غيرقابل سلب هر يك از آحاد ملت است و با توجه به ماده 9 قانون اقدامات تاميني حتي محروم كردن محكومان قطعي  دادگاهها نيز براي تمامي عمر از چنين حقي ميسر نيست، چرا كه مجازات در نظام اسلامي وصف پاك كنندگي دارد و با تحمل  مجازات، شخص مطهر محسوب شده و مانند ساير افراد از همه  حقوق اجتماعي - فرهنگي برخوردار است بر خلاف اصول فوق  اصلاحيه پيشنهادي "حق فعاليت "مطبوعاتي را به امتيازي كه  فقط مختص گروههايي خاص است تبديل مي كند و اقشار و گروههايي از جامعه را از هر نوع فعاليت مطبوعاتي منع  مي كند.  5- ابهام آفريني يا ابهام زدايي؟- انگيزه عنوان شده  طراحان اصلاحيه، ابهام زدايي از قانون فعلي و كاستن از مشكلات اجرايي قانون ذكر شده است. اما تغييرات پيشنهادي  نه تنها به تامين چنين هدفي كمك نمي كند بلكه در بيشتر موارد بر ابهامات و اشكالات مي افزايد و حتي مواد روشن و صريح قانون فعلي را نيز با افزودن يا جايگزيني واژگان و مفاهيم مبهم، تعريف نشده و چند پهلو، از صراحت مي اندازد كه خلاف عرف قانون نويسي است. عبارات و مفاهيمي چون  التزام عملي به قانون اساسي، استفاده مستقيم و غيرمستقيم  از كمك هاي خارجي، فعاليت عليه نظام اسلامي، گروههاي  غيرقانوني، گروههاي ضدانقلاب، تبليغ عليه نظام، محاكم  عمومي، دادگاه مطبوعات، محاكم دادگستري، دادگاه صالحه،  هر نوع فعاليت مطبوعاتي و.. آنچنان مبهم، كشدار و قابل  تعبير و تفسير است كه هر زمان مي توان آنها را با هر فعاليت مطبوعاتي تطبيق داد، كه خود بر دامنه ابهامات و اشكالات مي افزايد و خلاف انگيزه اصلي ارائه كنندگان طرح  است.  6- استفاده ابزاري از قانون - قانونگذار موظف است هميشه  و در همه حال منافع و مصالح عمومي را با توجه به مقتضيات  زمان و مكان و چشم انداز تحولات آينده مبناي قانونگذاري  قرار دهد و از استفاده ابزاري از قانون براي تامين منابع  گروهي و سياسي بپرهيزد.  برخي تغييرات اصلاحيه پيشنهادي چون تغيير تركيب اعضاي  هيات نظارت و افراد تعيين كننده اعضاي هيات منصفه و افزودن نمايندگاني از سازمانها و نهادهايي كه رسما و قانونا مسئول و پاسخگو نيستند به اعضاي اين دو نهاد،  همچنين صالح دانستن دادگاه هاي خاص براي رسيدگي به جرايم  مطبوعاتي كه خلاف اصل 168 قانون اساسي است، شبهه استفاده  ابزاري از قانون براي تامين منافع سياسي و گروهي را دامن  مي زند.  بطور كلي با توجه به مغايرت آشكار كليات طرح اصلاح قانون  مطبوعات با اصول 20، 24، 52، 53، 168 و 169 قانون اساسي،  تشديد ابهامات و استفاده از عبارات و مفاهيم مبهم و چندپهلو بر خلاف عرف قانون نويسي و انگيزه طراحان، عدم  عنايت طراحان محترم به مقتضيات اجتماعي و فرهنگي جامعه و تغليظ سيستم پيشگيرانه ويژه نظام هاي استبدادي و شرايط بحراني و جنگ و شبهه استفاده ابزاري از قانون جهت تامين  منافع گروهي و سياسي، به نظر مي رسد نمايندگان محترم  ارائه كننده طرح با شتابزدگي و بدون تامل و مشورت هاي  لازم با كارشناسان حقوق مطبوعات و مراكز دانشگاهي و نيز رايزني با نهادها و سازمان هاي مسئول يا ذينفع چون وزارت  ارشاد، انجمن صنفي روزنامه نگاران و تعاوني مطبوعات  اقدام به ارائه طرح كرده اند به همين دليل نيز كليات آن  گذشته از مغايرت با قانون اساسي و شرايط جامعه از انسجام  و پختگي لازم برخوردار نيست.  بايد اين نكته را نيز به ياد داشته باشيم كه تقويت نظام  پيشگيري، رواج نشريات فاقد مجوز را به عنوان پيامد قطعي  به دنبال خواهد داشت. اين قبيل نشريات كه اصطلاحا"  شبنامه خوانده مي شوند، پيامد طبيعي محدودبودن حق نشرند.  علاوه بر آن تصويب طرح جديد، اعمال نوعي نظارت پليسي و امنيتي بر مطبوعات را به دنبال دارد. همچنين تصويب آن  گذشته از آنكه در مغايرت با اصول قانون اساسي و قوانين  داخلي است، با روند توسعه سياسي كه محور اصلي فعاليت  دولت برخاسته از اراده جمعي مردم در دوم خرداد است، در تضاد و تعارض است.  نكته آخر اينكه تصويب اين طرح ا ز يكسوموجب بروز تنش با مجامع بين المللي و ناظر بر حقوق بشر و مصوبات جهاني در زمينه حمايت از مطبوعات و نويسندگان و روزنامه نگاران  شده، و واكنش هاي اعتراض آميز و وسيع روزنامه نگاران  داخلي را از سوي ديگر به دنبال خواهد داشت. 
