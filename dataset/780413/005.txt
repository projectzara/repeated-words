   همزمان با فرارسيدن سيزدهم تيرماه جشن طلبباران  درگاه شماري ايران باستان، سال به دوازده ماه سي روزه  تقسيم مي گرديد كه جمعا" 360 روز مي شد و 5 روز باقي  مانده را معمولا" به آخر ماه هشتم مي افزودند(خمسه  مسترقه)هر روز از روزهاي ماه به نامي خوانده مي شد كه  مفهوم و معني خاصي داشت، چون نام روز و ماه با هم موافق  مي افتاده آن روز را جشن مي گرفتند، سيزدهمين روز ماه،  تير نام داشت و در روز سيزدهم تير(روز تير در ماه تير) جشن تيرگان گرفته مي شد.  جشن آبريزگان كه در فصل تابستان و هنگام قلت باران  برگزار مي شد، در حقيقت نوعي مراسم طلبباران است. اين  جشن از كهن ترين اعياد ايرانيان است كه از دوره ماد برگزار مي شد. كهن ترين سندي كه در آن از برگزاري جشن  تيرگان اشاره شده است، تلمود بابل و تلمود اورشليم است.  ابوريحان بيروني از جمله نخستين نويسندگان ايراني است كه  در مورد تيرگان مطالبي نوشته است و علت برگزاري آن را جنگ افراسياب توراني و منوچهر ايراني و پرتاب تير به  وسيله آرش براي تعيين مرز ايران و توران و خارج شدن  ايرانيان در حصار دانسته است.  ابوريحان در اين مورد مي نويسد: "روز سيزدهم آن روز تير است و عيدي است كه تيرگان نام دارد. براي اتفاق دو نام،  و براي اين عيد دو سبب است يكي آن است كه افراسياب چون  به كشور ايران غلبه كرد و منوچهر را در طبرستان در محاصره گرفت، منوچهر از افراسياب خواهش كرد كه ازكشور ايران به اندازه پرتاب يك تير در خود به او بدهد. و يكي  ازفرشتگان كه نام او" اسفندار مذ" بود حاضر شد و منوچهر را امر كرد كه تيروكمان بگيرد به اندازه اي كه به سازنده  آن نشان داد. چنانكه در كتاب اوستا ذكر شده(آرش)را كه  مردي با ديانت بود، حاضر كردند و گفت كه تو بايد اين تير و كمان را بگيري و پرتاب كني و آرش برپا خاست و برهنه شد و گفت.. اي مردم بدن مرا ببينيد كه از هر زخمي و جراحتي  و علتي سالم است و من يقين دارم كه چون با اين كمان، اين  را بيندازم، پاره پاره خواهم شد و خود را تلف خواهم كرد.  ولي من خود را فداي شما كردم. سپس برهنه شد و به قوت و نيرويي كه خداوند به او داده بود، كمان را تا بناگوش خود كشيد و خود پاره پاره شد خداوند باد را امر كرد تير او را از كوه رويان بردارد و به اقصاي خراسان كه ميان  فرغانه و طبرستان است، پرتاب كند و اين تير در موقع فرود آمدن به درخت گردوي بلندي گرفت كه در جهان از بزرگي  مانند نداشت و برخي گفته اند كه از محل پرتاب تير تا آنجا كه افتاد هزار فرسخ بود و منوچهر و افراسياب به همين مقدار زمين صلح كردند و اين قضيه در چنين روزي  بود و مردم آن را عيد گرفتند...  برخي گفته اند كه روز پرتاب كردن تير اين روز يعني روز تير بوده كه تيرگان كوچك است و روز چهاردهم آن كه شش روز است كه تيرگان بزرگتر باشد. و در اين روزخبر آوردند كه  تير به كجا افتاده.  ابوريحان در جايي ديگر در مورد جشن آبپاشان ياتيرگان  مي نويسد: ".. و در اين روز مردم به يكديگر آب مي پاشند و سبب اين كار همان سبب اغتال است و برخي گفته اند كه  علت اين است كه در كشور ايران، ديرگاهي باران نباريد و ناگهان به ايران سخت بباريد و مردم به اين باران تبرك  جستند و از اين آب به يكديگر پاشيدند و اين كار همين طور در ايران بماند. " گرديزي مورخ سده پنجم هجري قمري، انگيزه برگزاري جشن  تيرگان را همانند ابوريحان بيروني، قهرماني و تيراندازي  آرش مي داند و چنين نوشته است: "و تيرگان سيزدهم ماه تير است و روزي بود كه آرش تير انداخت اندر آن وقت كه ميان  منوچهر و افراسياب صلح افتاد و منوچهر را گفت هرجا تير تو برسد... پس آرش تير بينداخت از كوه رويان.. و اندر تيرگان غسل كنند و سفالينها و آتش دانها بشكنند. سرشستن  از بهر آن است كه چنين گويند; كه چون كيخسرو از حرب افراسياب بازگشت، بر سرچشمه فرود آمد، تنها خوابش فرو برد. پس بيژن بن گيو فرا رسيد، او را خفته يافت - آب بروي  زد تا از خواب بيدار شد و اندرين روز غسل كردن ميان  ايشان رسم بماند.  در دوره صفويه، جشن تيرگان يا آب پاشان در اكثر نقاط ايران زمين برگزار مي شد، و از پادشاهان صفوي، شاه عباس  توجه زيادي به اين جشن نشان مي داد و آن به صورت يكي از جشنهاي مورد علاقه او در فصل تابستان در آمده بود.  اسكندر بيك تركمان، منشي مخصوص شاه عباس در وقايع سال  بيست و پنجم جلوس شاه عباس كه شاه صفوي در فصل بهار در مازندران بسر برده و در اوايل تابستان براي تماشاي جشن  آب پاشان رهسپار گيلان گرديد مي نويسد: "رسم مردم گيلان  است كه در ايام خمسه مسترقه هر سال كه به حساب اهل نجوم  آن ملك بعد از انقضاي سه ماه بهار قرار داده اند و در ميانه اهل عجم روز آبپاشان است، بزرگ و كوچك و مذكر و مونث به كنار دريا آمده با يكديگر آب بازي كرده، بدين  طرب و خرمي مي گذرانند و الحق تماشاي غريبي است، القصه  موكب همايون از فرح آباد بدان صوب در حركت آمد و به قصبه  رودسر از اعمال رانكوه گيلان، كه اين صحبت بهجت افزا منعقد شده بود رسيد، تماشايي آن سور و نظاره گر آن انجمن  سردر بودند... " فرهنگ برهان قاطع كه در سال 1062 هجري قمري در هندوستان  تاليف شده است، علت برگزاري جشن آبريزان را چنين نوشته  است: "آبريزان - روز سيزدهم تيرماه باشد گويند در زمان  يكي از ملوك عجم چند سال باران نباريد، در اين روز حكما و بزرگان و خواص و عوام در جايي جمعيت نموده، دعا كردند و همان لحظه باران شد. بدان سبب، مردم شادي و نشاط كرده،  آب بر يكديگر ريختند و از آن روز رسم برجاست.  پس از صفويه، در برگزاري جشن تيرگان در بعضي از نقاط ايران زمين تغييراتي حاصل شد، در بخش شمالي ايران، يعني  استانهاي گيلان و مازندران جشن تيرگان بعد از نوروز به  عنوان مهمترين عيد شناخته شد، ولي آداب و رسوم خاصي در اين موقع ديده مي شود كه پيش از آن وجود نداشت. دكترصادق  كيا در واژنامه طبري در گاه شماري و جشنهاي طبري  مي نويسد: "از جشنهاي باستاني كه در اين گاه شماري  بازمانده، پس از جشن نوروز از همه نامدارتر جشن سيزده  تيرماه است و اين همان جشن تيرگان يا آبريزان و آبريزگان  است كه در روز تير(سيزدهم)و در ماه تير در سراسر ايران  گرفته مي شد.  از رسم هاي شب و پيش از آن(تير ما سيزشو)آنچه جمع آوري  شده شامل... شال انگيني(شال افكندن).. فال گرفتن  (بيشتر از ديوان خواجه)و هم چنين فال گوش ايستادن كه آن  را به طبري گوشداري و گوشياري و گوش كشي مي خوانند. " در نودوشان يزد، شب اول تيرماه در همه خانه ها، غذايي كه  با گوشت تهيه شده است، مي خورند و هم چنين عقيده دارند كه روز اول تيرماه اگر كسي بي خبر آب به ديگري بپاشد،  خوش يمن است و در روز اول تيرماه، هر كس سعي مي كند اقوام و آشنايان خود را با پاشيدن آب خيس كند.  شبه قاره هند كه از ديرباز با ايران زمين روابط بسيار نزديك سياسي، اقتصادي و فرهنگي داشته، از چندين سده پيش  اين جشن شادي آفرين ايراني را پذيرفت، از فرمانروايان  هند سلاطين گوركاني علاقه بسياري به برگزاري جشن تيرگان  داشتند و اين جشن در دربار و كشور هند با مراسم خاصي  برگزار مي شده به صورت يكي از اعياد بسيار مهم در شبه  قاره هند در آمده بود. از سلاطين گوركاني هند، جهانگير (سده هفدهم ميلادي)علاقه بيشتري به اين جشن نشان مي داد.  آندرانيك هويان 
