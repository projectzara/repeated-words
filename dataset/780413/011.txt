 گروه اقتصادي: با سپري شدن دو برنامه توسعه، هنوز سياست  اقتصادي منسجم و بلندمدتي براي حركت كشور به سمت توسعه  پي ريزي و طراحي نشده است.  حسين كمالي وزير كار و امور اجتماعي در ديدار نمايندگان  كارگران استان هاي گيلان و كرمانشاه با تاكيد بر مشخص كردن مدل توسعه كشور همچنين خاطرنشان كرد: با مشخص  كردن دقيق مدل توسعه مي توانيم مفاهيم مطرح در اين زمينه  را تعريف، قانونمند و زمينه ارتباط آن را با واقعيت  فراهم كنيم.  وي افزود: متاسفانه عليرغم اينكه معتقديم كشور نيازمند سرمايه گذاري است در مورد نحوه سرمايه گذاري خارجي و حتي  داخلي تصميم قطعي و باثبات نگرفته ايم و اين در حاليست  كه دريافت عوارض گوناگون از توليد، رغبت سرمايه گذاران  را به فعاليت در اين بخش كاهش داده است.  كمالي با اشاره به اينكه بخش صنعت و توليد كشور وابسته  به درآمدهاي ارزي ناشي از نفت است گفت: هر چند موفقيت هايي را در جهت توسعه صادرات غيرنفتي كسب كرده ايم اما اين محصولات نيز بخاطر وابستگي به مواد اوليه و ماشين آلات وارداتي خارج از كشور به نوعي ارزبري  دارند.  وزير كار و امور اجتماعي با تاكيد بر اينكه مردم، دولت و مجلس بايد به جاي ابراز نگراني از بحران بيكاري  درصدد ارائه راه كار براي اشتغال باشند گفت: در سايه تجارت فعال مي توانيم مشاغل فراواني ايجاد كنيم اما بخش تجارت بخاطر ناكارآيي صنايع كشور را با ركود مواجه  ساخته است.  وي گفت: عدم رونق صنايع بخاطر مشكلات فروش كالا زمينه اي  را فراهم كرده كه مديران صنايع بجاي پرداختن به بهبود كمي و كيفي توليد بيش از هر چيز نگران فروش محصولات خود هستند اكنون شرايطي پيش آمده است كه گويا كشور فاقد بخش  تجارت است و فقط گروهي دلال با احتكار و افزايش تورم سود مي برند.  وزير كار و امور اجتماعي با تاكيد بر كنترل واردات گفت:  واردات به معني حذف فرصت هاي شغلي و كنترل آن نيازمند عزم دولت و مردم است.  وي همچنين توجه به صدور نيروي كار و جلوگيري از اشتغال  اتباع بيگانه را از ابزارهاي مهمي دانست كه مي تواند به  كاهش نرخ بيكاري كمك نمايد. وي گفت اشتغال بيش از يك و نيم ميليون نيروي كار خارجي غيرمجاز علاوه بر اينكه  فرصت هاي شغلي را از جوانان كشور گرفته به فرهنگ كار نيز لطمه وارد ساخته است و برخورد با اين معضل نيازمند تصميم  قطعي و جدي مسئولان و همكاري دستگاههاي اجرايي است. 
