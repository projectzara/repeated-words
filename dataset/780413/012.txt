 گروه اقتصادي: در روزهاي اخير دو هيات بزرگ اروپايي  (آلماني و انگليسي)براي بررسي زمينه هاي سرمايه گذاري  به ايران آمده و با مقامات دولتي و بازرگانان و صاحبان  صنايع داخلي گفت وگو و مذاكره كردند. روءساي اين هياتها معتقد بودند كه اصلاح سيستم بانكي ايران براي جذب سرمايه گذاران خارجي ضروري است. در اين باره "آلن مونرو"  مدير ارشد شركت هياتهاي بين المللي تجارت و سرمايه گذاري  انگليس در گفت وگويي به خبرنگار ما گفت: اصلاح سيستم  مبادلات ارزي و قوانين سرمايه گذاري خارجي و همچنين مشخص  شدن رابطه هاي ايران در مبادلات بين المللي از موارد مهم  براي هر سرمايه گذار خارجي است.  وي درباره سيستم بانكي ايران گفت: ايران داراي يك سيستم  بانكي منظم ولي پيچيده است. ما متوجه شديم كه هم اكنون  تلاشهايي براي ساده سازي اين سيستم در جريان است و قدم هاي اوليه در اين راه برداشته شده به طوري كه اجازه  داد و ستد ارزهاي خارجي در بورس تهران داده شده است كه  اين مي تواند تعيين كننده نرخ بازار باشد و به همان  اندازه به پول ايران قدرت خريد دهد.  وي افزود: ما شنيده ايم كه برنامه هاي ديگري هم در جريان  است كه اختلافات در اين زمينه را به حداقل برساند و شرايط را بهتر كند و مبادلات ارزي ساده تر شود كه در اين  صورت سرمايه گذاران خارجي مي دانند كه حداقل مي توانند در چه حدي مبادلات ارزي داشته باشند. در صورتي كه اين  مساله هم اكنون نامشخص است.  وي در ادامه گفت: دو تن از مقامات عالي رتبه اين هيات  گفتگويي را با مقامات بانك مركزي ايران داشتند به طوري  كه هم اكنون يك بانك دولتي و 4 بانك خصوصي به نامهاي  بانك" باركليز"، بانك سرمايه اي "ا. ان. زد" و بانك  انگليسي خاورميانه كه شعبه خود را اخيرا" در تهران داير كرده است و همچنين بورس اوراق بهادار لندن كه به نظر من  مهمتر از تمام اين ها است در ايران حضور دارند.  وي افزود: هم اكنون صحبت از ورود ايران به بازار جهاني  است و لندن نيز بزرگترين مركز سهام دنياست. از همين رو رابطه فعال تجاري دو كشور بسيار مهم است.  در حال حاضر براي شركت هاي خصوصي ايراني شرايطي به وجود آمده كه بتوانند سهام خودشان را در بورس لندن ارائه دهند به طوري كه من مي دانم يكي از شركت هاي بزرگ ايراني  به زودي در بورس لندن حضور خواهد يافت. در اين صورت دنيا خواهد توانست با خريد اوراق سهام در اين شركت  سرمايه گذاري كند و تمامي اين مسائل پيشرفت هاي اساسي  محسوب مي شود.  وي افزود: ايجاد رابطه بين ايران و بازارهاي جهاني براي  تمام تجار خارجي نهايت اهميت را دارد و حتي اين موضوع  براي دولت شما نيز مهم است زيرا نياز به مبادلات ارزي  دارد.  آلن مونرو درباره سرمايه گذاري و تاسيس بانك خصوصي در مناطق آزاد گفت: مقام هاي بانكي انگليس درباره تاسيس  بانك خصوصي در مناطق آزاد ملاقاتهايي را با مسئولان  ايراني داشته اند اما بانكداران ما درصورتي مشتاق به  تاسيس بانك خصوصي در اين مناطق هستند كه سرمايه گذاران  خارجي بسياري در آنجا حضور داشته باشند در غير اين صورت  ما خواهان همكاري در تجارت داخلي ايران هستيم.  وي در پاسخ پرسش خبرنگار ما درباره جاذبه هاي  سرمايه گذاري در مناطق آزاد ايران از ديدگاه انگليسي ها،  گفت: اين مساله بستگي به شركاي ايراني دارد كه در چه  قسمت هايي مايل به سرمايه گذاري هستند. براي اين كه وجود يك شريك ايراني كه مي داند بايد چه كار كند، براي ما از همه مهمتر است.  وي در ادامه گفت: هرچند ما فرصت ديدار از مناطق آزاد را نداشتيم اما با مسئولان آن در تهران گفتگوهايي را صورت  داديم. مناطق آزاد ايران از نظر سرمايه گذاري براي  شركت هاي خارجي به علت استفاده از نيروي كار ارزانتر و معافيت هاي مالياتي مفيدتر و پرجاذبه تر است.  مونرو افزود: نكته ديگر صادرات محصولات توليد شده در اين  مناطق است كه هرچند شايد بازار مصرف داخلي خوبي داشته  باشند ولي بهتر هست كه به صادارت آنها توجه شود و اين  مساله اي است كه بعضي از شركتهاي ما با شركاي احتمالي  ايرانيشان درباره آن گفتگو كرده اند.  وي در خاتمه گفت: ديدار از ايران براي ما خيلي مفيد بود زيرا با چهره اي متفاوت از آنچه كه مي شنيديم آشنا شديم  و خصوصا" با زنان و مردان ايراني سرمايه گذار در بخش  خصوصي ملاقات و گفتگو كرديم. هرچند بخش خصوصي هم اكنون  سهمي بيش از 20 درصد در درآمدهاي كشور شما ندارد، اما تمايل و تحرك سرمايه داران بخش خصوصي شما قابل توجه است.  يكي از بازرگانان ايراني مقيم لندن درباره سيستم بانكي  موجود در كشور به خبرنگار ما گفت: اگر مايل هستيم كه  سرمايه گذاران خارجي به ايران بيايند و در طرح هاي ما شركت كنند اصلاح سيستم بانكي كشور ضروري است و اين سيستم  بايد تغيير كند تا ما چند نرخي در قيمت ارز نداشته باشيم.  وي در ادامه با اشاره به اينكه دو عامل مهم ذخاير ارزي و توليد است كه پول كشور را قوي نگه مي دارد و طلا ديگر امروز پشتوانه ارزي نيست گفت: قيمت طلا سير نزولي در جهان دارد اما در ايران كاملا" برعكس است كه مساله  احتمال دارد به جنبه هاي رواني آن بستگي داشته باشد.  وي با اشاره به تاسيس بانك هاي خصوصي در مناطق آزاد گفت:  اين يكي از بهترين تصميم هايي بود كه تاكنون در اين باره  گرفته شده تا بعد از اين تصميم گيرنده فقط يك بانك نباشد. 
