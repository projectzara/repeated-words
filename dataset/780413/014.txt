 گروه اقتصادي: سياست تنش زدايي دولت آقاي خاتمي و گسترش  ارتباطات و مراودات فرهنگي، اجتماعي و اقتصادي با كشورهاي مختلف، بستر مناسبي براي توسعه همكاريهاي حمل و نقل بين المللي و بهره گيري از موقعيت جغرافيايي  استثنايي ايران به عنوان امن ترين، كوتاهترين و اقتصادي ترين مسير انتقال كالا از آسيا به اروپا فراهم  ساخته است.  به گزارش روابط عمومي سازمان حمل و نقل و پايانه هاي  كشور مهندس مسعود خوانساري معاون وزير راه و ترابري و رئيس سازمان حمل و نقل و پايانه هاي كشور در همايش يك  روزه" سيستم حمل و نقل و نقش نمايندگيهاي ايران در خارج  از كشور در گسترش روابط و همكاريهاي حمل و نقل "، موانع  رشد و توسعه فعاليت حمل و نقل بين المللي در كشور را در دو حوزه داخلي و بيروني ارزيابي كرد و گفت: ترسيم  چهره اي ناامن و دچار تشنج از كشور در بعد جهاني توسط دشمنان داخلي و خارجي، يكي از موانع عدم گسترش  فعاليت هاي حمل و نقل بين المللي و ترانزيت كالا از قلمرو جمهوري اسلامي ايران بود كه با سياست تنش زدايي  دولت اين مانع تا حدود زيادي مرتفع شده است.  وي افزود: در بعد داخلي، تعدد نهادها و دستگاههاي  تصميم گيرنده و كاهش هماهنگي و همكاري مطلوب ميان  آنها باعث شده بود كه از موقعيت استراتژيك كشور براي  ترانزيت كالا استفاده مناسب صورت نگيرد اما با توجه خاص  دولت به موضوع ترانزيت و تصويب آيين نامه اجرايي قانون  حمل و نقل و عبور كالاهاي خارجي از قلمرو كشور و با هماهنگي هاي صورت گرفته در قالب كميته ساماندهي ترانزيت،  مراحل اداري ترخيص كالا در مرزهاي كشور از 24 مرحله به 9 مرحله كاهش يافته است. 
