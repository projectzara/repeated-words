   طرح تغيير قانون مطبوعات در گفت وگو با علي مزروعي، رئيس  انجمن صنفي روزنامه نگاران كشور * اين طرح پس از 20 سال كه از انقلاب گذشته در پي آن است  كه آزاديها را از مردم بگيرد و بنابر اين از اين جهت هم  اين طرح اصلاحي نيست و مغاير با محتواي اصولي از قانون  اساسي است  * اين طرح هزينه سنگيني را به جامعه تحميل مي كند براي  اينكه وقتي دستگاههاي نظارتي نتوانند كارشان را انجام  دهند شاهد رشد فساد، سوءاستفاده، رشوه و.. در سيستم  خواهيم بود اشاره: طرح تغيير قانون مطبوعات كه باشتابزدگي و بدون  كارشناسي لازم و مشورت با استادان ارتباطات، حقوقدانان،  نمايندگان مطبوعات و روزنامه نگاران تهيه شده است، از سوي محافل فرهنگي و اجتماعي كشور و احزاب، انجمنها و گروههاي مختلف مورد نقد قرار گرفته است. علي مزروعي رئيس  انجمن صنفي روزنامه نگاران در گفت وگو با خبرنگار ما ضمن  نقد ضرورتهاي ارائه طرح و مفاد آن پيامدهاي منفي و زيانبار تصويب چنين طرحي را بر نظم حقوقي حاكم بر فعاليت هاي مطبوعاتي، حق قانوني مردم در دستيابي آزادانه  به اطلاعات و اخبار و نيز كاركرد نظارتي مطبوعات به  دستگاهها و مسئولين براي جلوگيري از انحراف و فساد را مورد بحث و بررسي قرارداده است متن كامل اين گفت وگو را با هم مي خوانيم.  گروه اجتماعي  * همانطور كه مي دانيد طرحي به نام اصلاح قانون مطبوعات  در دستور كار مجلس قرار گرفته است نظر شما به عنوان رئيس  انجمن صنفي روزنامه نگاران در مورد اين طرح چيست؟ * به نظر من در نام گذاري طرح اصلاح قانون مطبوعات  مغالطه شده است چرا كه اگر طرحي را به عنوان اصلاح به  مجلس بدهيم بايد جهت گيري اصلاحي داشته باشد اما در مورد اين طرح قرائن و شواهد نشان مي دهد كه طرح اصلا"  جهت گيري اصلاحي ندارد.  يك طرح براي اينكه جهت گيري اصلاحي داشته باشد بايد ويژگيهايي را داشته باشد. اول اينكه ضرورت زماني تغيير قانون براي جامعه آشكار شود، يعني جامعه بپذيرد كه يك  قانوني احتياج به اصلاح دارد و آن قانون نتوانسته باشد نظم حقوقي لازم را در فعاليت هايي كه در حيطه آن قانون  تعريف شده است بوجود آورد. در حاليكه در مورد قانون  مطبوعات جامعه يك چنين احساس نيازي را ندارد و هيچ  ضرورتي را براي تغيير اين قانون احساس نمي كند. اتفاقا"  جامعه طرفدار نظم حقوقي موجود است، يعني فكر مي كند كه  قانون مطبوعات مصوب سال 1364 توانسته است يك نظم حقوقي  نسبتا" مطلوبي را بوجود بياورد و اين نظم توانسته است هم  به رشد كمي و كيفي مطبوعات مطابق با نيازهاي جامعه پاسخ  دهد و هم اينكه با خطاها و تخلفات احتمالي به نحو قانوني  برخورد شود. اين يك واقعيت است كه در تاريخ 162 ساله  فعاليت مطبوعاتي در ايران ما هيچ دوره اي را مثل دوره پس  از سال 68 نداريم كه در سايه قانون هم شاهد رشد چشمگير فعاليتهاي مطبوعاتي باشيم و هم اينكه اين فعاليتها به  هرج و مرج و بي قانوني كشيده نشود. براي نخستين بار در تاريخ مطبوعات ايران ما از سال 1370 شاهد شكل گيري  دادگاههاي مطبوعاتي بصورت علني و با حضور هيات منصفه  بوده ايم كه اين امر در تاريخ مطبوعات ايران بي سابقه  است. بنابر اين نظم حقوقي مستقر از نظر جامعه احتياج به  اصلاح ندارد و اگر نمايندگان مي خواستند اصلاحي به وجود بياورند بايد يك نظرسنجي مي كردند و مي فهميدند كه تغيير از نظر جامعه چقدر مورد نياز است.  نكته دوم اينكه خود جامعه مطبوعاتي و روزنامه نگاران  بايد مورد مشورت و پرسش قرار مي گرفتند كه آيا اصلاح  قانون مطبوعات از نظر آنها ضروري هست يا نه. تا جايي كه  ما مي دانيم هيچ يك از تشكلهاي مطبوعاتي موجود مثل انجمن  صنفي روزنامه نگاران، تعاوني مطبوعات و ديگر انجمنهاي  موجود مورد مشورت قرار نگرفته اند و حتي با روزنامه نگاران و اساتيد فن اين رشته هم هيچ مشاوره اي  صورت نگرفته است. خوب اگر قرار بود اين طرح اصلاحي باشد حداقل اين بود كه نظر روزنامه نگاران و اساتيد فن هم  خواسته مي شد، و همانطور كه واكنش مطبوعات نشان مي دهد قاطبه روزنامه نگاران با طرح ارائه شده مخالفند و آنرا غيرضروري مي دانند و معتقدند كه اين طرح نه تنها اصلاحي  را در فعاليتهاي مطبوعاتي به وجود نمي آورد بلكه نظم  حقوقي موجود را برهم مي ريزد و مي تواند دايره فعاليتهاي  مطبوعاتي را بسيار تنگ و محدود كند.  نكته سوم اين است كه ما وقتي به اسامي پيشنهاد دهندگان  اين طرح در مجلس مراجعه مي كنيم مي بينيم كه هيچكدام  سابقه فعاليت مطبوعاتي و در واقع اطلاع لازم در اين  زمينه را ندارند و اينها هيچوقت درگير كار مطبوعات  نبوده اند كه بتوانند طرح اصلاحي براي قانون مطبوعات  بدهند.  در نظر بياوريم كه اين گروه از نمايندگان جزء آن گروهي  هستند كه پس از دوم خرداد و روي كار آمدن آقاي خاتمي  همواره مخالف برنامه توسعه فرهنگي و سياسي آقاي خاتمي  بوده اند، آن وقت به راحتي مي توان گفت كه اين طرح  مخالفتي است آشكار با برنامه دولت و در واقع اين گروه  نمايندگان كه نتوانسته اند در استيضاح وزير ارشاد و يا حركتهاي ديگر عليه دولت موفق شوند حالا قصد دارند بخشي  از حركتهاي خود را در قالب اين طرح و در مخالفت با مطبوعات به صحنه بياورند و از قضا اين گروه از نمايندگان  از افراطي ترين افراد جناح راست مجلس هستند و پيش بيني  مي كنم به همين دليل كه چهره ها شناخته شده است و در اين  دوسال هم مخالفت آنها با دولت و برنامه هاي آقاي خاتمي  كاملا" عيان است قاطبه نمايندگان با آنها همراهي نخواهند كرد و اين طرح راي نمي آورد اما به هرحال به طور صريح  مي شود گفت كه اين طرح نه تنها جهت اصلاحي ندارد بلكه با حركت اصلاحي در تضاد و تعارض است.  نكته ديگر اينكه محتواي اين طرح مند آزاديهايي است كه  قانون اساسي به مردم اعطا كرده است. اين طرح پس از 20 سال كه از انقلاب گذشته در پي آن است كه اين آزاديها را از مردم بگيرد و بنابر اين از اين جهت هم اين طرح اصلاحي  نيست و مغاير با محتواي اصولي از قانون اساسي است كه  آزاديهاي سياسي و اجتماعي را تضمين كرده است.  * در صحبت هايتان فرموديد اين طرح با روح قانون اساسي در تضاد است آنچه مشخصا" شما را به اين نتيجه گيري رسانيده  چيست؟ * اصل 24 قانون اساسي صراحت دارد كه: "نشريات و مطبوعات  در بيان مطالب آزادند مگر آنكه مخل به مباني اسلام و يا حقوق عمومي باشند. تفصيل آن را قانون معين مي كند". اين  اصل به لحاظ حقوق اجتماعي اصل را بر آزادي افراد در انتشار مطالب قرارداده و اگر پس از انتشار مطلبي مخل به  مباني اسلام يا حقوق عمومي بود آن وقت به دادگاه مي روند و اگر دادگاه محكوميتي صادر كرد اجرا مي شود. بنابر اين  آزادي مقدم براين است كه بگويم يك عده حق دارند روزنامه  منتشر كنند و يك عده حق ندارند، حتي آنچه كه در قانون  مطبوعات فعلي هم هست كه افراد بيايند و امتياز بگيرند اين شبهه را دارد كه آيا اين امتياز گرفتن با اين اصل  مي خواند يا نه.  با اين مقدمه، در طرح اصلاحيه نه تنها بر بحث امتياز دادن تاكيد شده بلكه آمده اند و شرايط جديدي هم براي  افرادي كه مي خواهند امتياز بگيرند مطرح كرده اند كه اين  شرايط جديد بسيار مبهم است. يعني نه تنها مشكلي كه قانون  فعلي دارد رفع نشده بلكه مشكل ديگري هم اضافه شده است.  مثلا" تبصره اي اضافه كرده اند كه گفته "اعضاي گروههاي  ضدانقلاب يا گروههاي فاقد مجوز قانوني محكومان دادگاه  انقلاب و كساني كه عليه نظام جمهوري اسلامي فعاليت و تبليغ مي كنند حق ندارند هيچگونه فعاليت و سمتي در مطبوعات داشته باشند، اين تبصره قرار است ذيل ماده 9 قرار بگيرد كه اين ماده راجع به صاحب امتياز است يعني  معلوم نيست كه طراحان چگونه ذيل يك ماده راجع به  صاحبامتياز، راجع به تمامي كساني كه در مطبوعات فعال  هستند قانون وضع مي كنند. به هرحال اين نشان مي دهد كه  پيشنهاد دهندگان آن قدر به مطبوعات بدبيني داشته اند كه  نه تنها اصل موضوع ماده را فراموش كرده اند بلكه  تبصره اي را گنجانده اند كه معني آن اين است، آدمي كه  مثلا" عضو گروهي فاقد مجوز است دربان يك روزنامه هم  نمي تواند باشد.  * يكي از بحثهاي جنجالي در مورد طرح ; مسئوليت نويسنده در برابر دادگاه و افشاي منابع خبري است، گروهي اين مساله  را درست مي دانند وگروهي نادرست نظر شما چيست؟ * بحث مسئوليت نويسنده جداي از آن است كه اينها به عنوان  پيشنهاد افزودن يك تبصره به ذيل ماده 5 آورده اند. در تبصره اي كه اينها پيشنهاد داده اند آمده است: "افشاي  منابع خبري در صورت عدم تمايل آنان يا مدير مسئول نشريه  الزامي نيست مگر در مورد رسيدگي به جرم مطبوعاتي ناشي از همان مطلب به دستور دادگاه "جمله اول اين تبصره  كه كاملا" بي معني است و به يك جوك شبيه است وقتي كه  تمايلي ندارند ديگر افشاي منبع معني ندارد. اما قسمت دوم  لب كلام پيشنهاددهندگان است و اين جمله يك ناامني كاملي  بر فعاليت مطبوعات حاكم مي كند. در اين مورد بهتر است از تجربه گذشته استفاده كنيم. در واقع در كشور ما مطبوعات  دست به عصا راه مي روند، مطبوعات ما در مقايسه با خيلي  از كشورهاي ديگر به لحاظ استقلال حرفه اي و امنيت شغلي  احساس آرامش نمي كنند و اين برمي گردد به فضاي كلي كار مطبوعاتي كشور. اگر هم مطبوعات تاكنون توانسته اند تا حدودي وظيفه اصلي خود را كه اعمال نظارت اجتماعي بر قواي  حاكم و همچنين نقادي عملكرد حاكمان بوده انجام دهند، در سايه مكانيزمهاي خاصي است كه در جامعه ما به وجود آمده  است. همان طور كه قبلا" گفتم ما آمده ايم برخلاف اصل 24 قانون اساسي حق انتشار نشريه را از همه گرفته ايم و به  يكسري افراد خاص به عنوان صاحبامتياز و مدير مسئول  داده ايم.  وقتي شما حق را از مردم گرفتيد و به افرادي خاص داديد بنا بر اين مسئوليت بزرگي هم به گردن آنها انداخته ايد و آن هم پاسخگو بودن در قبال مطالب نشريه است اين مكانيزم  باعث شده است كه حداقل آنهايي كه به عنوان روزنامه نگار و خبرنگار در يك نشريه كار مي كنند مصونيت داشته باشند و خيالشان راحت باشد كه اگر چيزي نوشتند مدير مسئول پاسخ  مي دهد و روزنامه نگار آرامش خيال پيدا مي كند. در جامعه  ما چه خوشمان بيايد چه نيايد معمولا" مديران مسئول  افرادي شناخته شده اند كه از طرف نظام مورد اطمينان و شخصيتهاي برجسته اي هستند، آدمهايي نيستند كه هر روز بشود رفت سراغشان و به دادگاه كشاندشان، باوجود اين در سالهاي اخير همين ها را هم به دادگاه مي كشند.  اما به هر حال قانون فعلي باعث شده كه روزنامه نگاران تا حدود كمي احساس مصونيت كنند و تا حدودي هم كه مي بينيم  وظيفه خود را انجام مي دهند به خاطر احساس آرامش و آسايشي بوده كه به اين دليل به وجود آمده است حالا مي خواهند همين را هم از روزنامه نگارها بگيرند. يعني نه  تنها مدير مسئول بايد پاسخگو باشد بلكه منبع خبري هم  بايد معرفي شود شما درجريان روزنامه زن ديديد كه  روزنامه خبري را راجع به درگيري نماز جمعه تهران كه در آن به دو نفر از اعضاي كابينه حمله شد چاپ كرد. بعد روزنامه را به دادگاه كشيدند و دادگاه خواست كه منبع  خبرش را معرفي كند و ما ديديم كه شاهد را به جرم شهادت  دادن به زندان محكوم كردند. اگر اين را به عنوان يك  نمونه مستند قبول كنيم ديگر كدام آدم عاقلي در جامعه ما به عنوان يك منبع، خبري را در اختيار روزنامه ها قرار مي دهد.  * اگر اين قانون تصويب شود چه اتفاقي مي افتد؟ * مطبوعات و مجلس دو بازوي نظارتي مردم بر حكومت هستند و اصلا" مطبوعات و مجلس بايد در كنار هم باشند تا بتوانند نهادهاي حكومتي را كار آمد كنند و از فسادهاي احتمالي  جلوگيري كنند. متاسفانه ما مي بينيم كه مجلس در گذشته  نشان داده در خيلي از مسايل اصلي جامعه نظارت و فعاليتي  نداشته است مثل همين مساله وزارت اطلاعات كه در ده سال  گذشته حتي يك سئوال از وزارت اطلاعات نكرده اند، كه اين  اتفاقاتي كه متاسفانه امروزه افشا مي شود نيفتد، حالا يرخي از نماينده ها كه خودشان نظارت نمي كنند دنبال اين  هستند كه تبصره اي به قانون اضافه كنند كه مطبوعات هم  ديگر نظارت نكنند. فكر مي كنم كه اين كار هزينه سنگيني  را به جامعه تحميل مي كند براي اينكه وقتي دستگاه هاي  نظارت نتوانند كارشان را انجام دهند شاهد رشد فساد،  سوءاستفاده، رشوه و... در سيستم خواهيم بود.  وظيفه مطبوعات اين است كه كاري كنند كه مسئولين حكومتي  احساس كنند در اطاق شيشه اي زندگي مي كنند يعني هر كاري  كه مي كنند زير چشم مطبوعات است.  مسئولين بايد احساس كنند اگر امروز خطا كردند فردا در مطبوعات منعكس مي شود آن وقت مي توان اميد داشت اصلاحات  صورت بگيرد و افراد به سمت فساد نروند.  * در طرح پيشنهادي گروهي به افراد انتخاب كننده هيات  منصفه اضافه مي شوند، طراحان مدعي اند كه اين امر باعث  مي شود هيات منصفه بيشتر برآيند افكار عمومي باشد، شما اين موضوع را چگونه تحليل مي كنيد؟ * باز تكرار مي كنم كه اين طرح جهت اصلاحي ندارد. در مورد همين مساله كه شما مي فرمائيد اتفاقا" اگر در مورد تعيين هيات منصفه ايرادي باشد اين است كه هيات منصفه را بايد برآيند افكار عمومي بدانيم و براي اينكه هيات منصفه  برآيند افكار عمومي در جامعه باشد بايد از سوي نهادهاي  غيردولتي انتخاب شوند، نهادهاي غيردولتي كه مي توانند نماينده افكار عمومي در جامعه باشند مثل دانشگاهيان،  وكلا و... اما در تعيين هيات منصفه موجود مي بينيم كه  يك نفر نماينده قوه مجريه است، يك طرف نماينده قوه قضائيه  و يك طرف رئيس شوراي شهر. خوب شوراي شهر قابل توجيه است  اما دو نماينده ديگر به حاكميت مرتبط هستند و اينها مي توانند در معرفي اعضاء هيات منصفه يك نوع اعمال نفوذ داشته باشند در حالي كه بايستي ما جمعي به عنوان نماينده  تشكلهاي اجتماعي معرفي كنيم و اين نماينده ها بيايند و با شيوه راي گيري اعضاي هيات منصفه را تعيين كنند. اما در پيشنهادي كه داده شده مي بينيم به همان تركيب قبلي دو نفر ديگر اضافه شده اند، يكي رئيس سازمان تبليغات اسلامي  و نيز يكي از ائمه جمعه. سئوال اينجاست كه اينها چه  نسبتي با مطبوعات دارند يعني اگر تركيب قبلي اشكالي  داشته حالا با اضافه شدن اينها اشكال چگونه برطرف مي شود.  به اضافه اينكه فكر مي كنيم بيشتر هدف طراحان از اين  پيشنهاد يك قانون موقتي است فكر مي كنند كه الان تركيب اعضاي انتخاب كننده هيات منصفه به نفع آنان نيست با اين  تركيب جديد به نفع جناح آنان مي شود.  * آيا در بحث هيات منصفه ابهاماتي كه تاكنون مطرح شده  مثل رعايت نظر هيات منصفه از طرف دادگاه برطرف شده است؟ * خير، رئيس دادگاه مطبوعات كه در تدوين اين طرح بسيار فعال بوده معتقد بود نسبت به وظايف هيات منصفه در دادگاه  ابهام وجود دارد. بين اينكه هيات منصفه فقط نظر مشورتي  دارد يا اينكه مي تواند طبق قانون در مورد مجرميت متهم  يا تبرئه او تصميم بگيرد و قاضي دادگاه ملزم است براساس  آن نظر حكم بدهد. اين بحث مرتب مطرح بود. در طرح  پيشنهادي هيچ تبصره يا پيشنهادي كه رافع اين ابهامات  باشد وجود ندارد مثلا" ماده 42 پيشنهادي گفته:  " پس از اعلام ختم دادرسي بلافاصله اعضاء هيات منصفه به  شور پرداخته در باره دو مطلب زير:  الف- آيا متهم بزهكار است؟ ب- در صورت بزهكاري آيا مستحق تخفيف است يا خير؟ تصميم مي گيرند نظر خود را كتبا" به دادگاه اعلام  مي كنند. در صورتي كه تصميم بر بزهكاري باشد تطبيق عمل  انتسابي با قانون و تعيين ميزان مجازات و تصميم گيري  درباره ساير جهات قانوني اتهام با دادگاه مي باشد.  تبصره 1- در صورتي كه تصميم هيات منصفه بر بزهكاري باشد،  دادگاه مي تواند پس از رسيدگي راي بر برائت صادر كند. " اين تبصره نشان مي دهد كه نظر هيات منصفه يك نظر مشورتي  است و قاضي خود را ملزم به رعايت آن نمي داند كه خلاف  قانون فعلي هيات منصفه است.  ما مي دانيم كه يكي از اختلافاتي كه باعث شد هيات منصفه  در دادگاه حضور پيدا نكند اين بود كه هيات منصفه مي گفت  ما مي گوئيم به متهم بايد تخفيف داده شود در حالي كه  دادگاه، اشد مجازات را در نظر مي گيرد. مي بينيم كه طرح  اين ابهام را رفع نكرده است.  * مساله بعدي اعضا و اختيارات هيات نظارت است، در اين  مورد نظر شما چيست؟ * در بحث هيات نظارت آنچه به عنوان ابهام مطرح بود اين  بود كه آيا هيات نظارت مي تواند امتياز يك نشريه را در موارد خاص لغو كند يا خير. هيچگاه در مورد اعضاي هيات  نظارت مشكلي نبود، اما در طرح پيشنهادي ابتدا رفته سراغ  تعداد اعضاي هيات نظارت و با اضافه كردن 2 نفر سعي كرده  است كه وزنه را به نفع يك جناح سنگين كند.  در تركيب فعلي هيات نظارت، 4 نفر از حكومت حضور دارند و يك نفر از جمع مطبوعات. اگر مي خواهيد تركيب را بين  نمايندگان حاكميت و مردم متعادل كنيم بايد سراغ تشكلهاي  غيردولتي مي رفتيم كه مربوط به مطبوعات و حقوق مردم است،  حالا سراغ اينها كه نرفته اند هيچ بلكه پيشنهاد شده رئيس  سازمان تبليغات اسلامي يا نماينده تام الاختيار او و يكي  از استادان حوزه علميه به انتخاب شوراي مديريت حوزه به  تركيب اضافه شوند. نخستين سئوالي كه مطرح مي شود اين است  كه اين دو نماينده چه نسبتي با مطبوعات دارند به اضافه  اينكه اگر اين دو را درهيات نظارت قرار دهيم با توجه به  اينكه صبغه جناحي دارند تركيب به نفع يك جناح مي شود و هر تصميمي كه در آنجا گرفته شود تصميم جناحي است.  نكته ديگر اين است كه تابه حال هر اتفاقي در هيات نظارت  مي افتاد به نام افرادي كه در آن هستند ثبت مي شد اما بعد از تصويب اين طرح به نام روحانيت هم ثبت مي شود براي  اينكه اين دو نفر روحاني هستند و به قول آقاي انصاري  روحانيت درمقابل مطبوعات قرار مي گيرد.  در كل چنين تركيبي ضايع كردن حقوق افراد به نفع يك جناح  خاص است.  * در مورد اينكه هيات نظارت نمي تواند لغو امتياز كند و در اين طرح آمده شما موافقيد؟ * تنها نكته مثبت موجود در اين پيشنهاد اين است كه لغو مجوز را از هيات نظارت گرفته است اما در مقابل گفته اند هيات نظارت مي تواند به مدت نامعلوم نشريه اي را توقيف  احتياطي كند.  در قانون فعلي زمان توقيف مشخص است اما در اين طرح براي  توقيف مدت زمان پيش بيني نشده است. مي دانيم يك نشريه  اگر يك ماه توقيف شود از هم مي پاشد. يعني حتي اين تنها نكته مثبت هم با يك نكته منفي كاملا" از بين رفته است.  در كل اين قانون نه تنها رفع ابهام نكرده بلكه بر ابهامات به شدت افزوده است. 
