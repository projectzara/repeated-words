 * هفته گذشته در جريان يك حادثه دلخراش رانندگي در جاده  دامغان 20 نفر از مسافران يك اتوبوس جان سپردند. پيش از آن در جاده هاي گيلان، خوزستان و خراسان نيز براثر حوادث  رانندگي دهها تن جان خود را ازدست داده اند.  ميزان و شدت حوادث رانندگي و تلفات ناشي از آن در سفرهاي درون شهري و جاده هاي كشور در سه ماهه نخست امسال  تكان دهنده است. حوادث رانندگي در داخل شهرها كه اغلب سرعت سرسام آور با خودروهاي مدرن و رانندگان جوان است به  مرحله نگران كننده اي رسيده است. گويي سرعت در داخل  شهرها به ويژه در بزرگراهها و اغلب در ساعات اوليه روز و شبهنگام، به هر اندازه مجازاست و هيچ مجازاتي در انتظار عاملان آن نيست.  همچنان كه در اين گزارش مطالعه خواهيد كرد، درصد قابل توجهي از 6007 نفري را كه در نيمه دوم سال 1377 براثر حوادث رانندگي در جاده ها و شهرهاي كشور جان  سپرده اند، جوانان و نوجوانان تشكيل مي دهند.  اين نتايج غم انگيز حكم مي كند كه براي ساماندهي حمل و نقل كشور در شهرها و جاده ها چاره انديشي اساسي كنيم.  گزارشي را كه به همين مناسبت و بر پايه ديدگاههاي  كارشناسي و پژوهش آقاي سيد يوسف ميرحسيني كارشناس ارشد امور ترافيك و تصادفات فراهم آمده است، مي خوانيد.  مناسبات در جامعه امروز بر پايه ارتباطات و مبادلات صحيح  و سريع و لازم و مفيد شكل گرفته است. حمل و نقل مناسب و مدرن از عوامل عمده توسعه و پيشرفت زيربنايي است و بسترهاي اقتصادي كشاورزي، فرهنگي - صنعتي و حتي سياسي  جوامع را فراهم مي آورد و گسترش مي دهد و در چرخش اين  مدار و محور، تسهيلات رفاه - پيشرفت و توسعه پديد مي آيد.  انگيزه هاي برتر و مفيدتر ايجاد مي كند و روزبه روز هم  در تغيير و تحول است و صرفه جويي از زمان و سودآوري از مكان را موجب مي شود، دامنه نياز حمل و نقل امروزه به حد و وسعتي رسيده كه بدون استفاده از وسايل نقليه امكان  ادامه زندگي مناسب روزمره ممكن نيست، چون تمامي مردم  جامعه در هر شرايط فرهنگي - اجتماعي - شغلي - سني خود به  وسيله نقليه و جابه جايي وابسته اند، بدين معني كه يا راننده اند، يا سرنشين و يا عابر كه بر حسب بضاعت مالي  از امكانات بهره مي گيرند. بنابراين خواه ناخواه در مدار و محور ترافيكي قرار دارند و مزايا و مضرات آن را شامل  مي شوند نظربر اهميت ونقش و وجود جابه جايي و مبادلات  مرتبط در زمينه هاي پيش گفته ضرورت هاي تازه و جديدي پيش  آمده است و توجه و بررسي آن ضرورتي پرهيزناپذير مي باشد.  تنوع، بهره وري و مشكلات  ترافيك كه به مجموعه عبور و مرور انسان، وسيله نقليه و جابه جايي كالا و مبادلات اجتماعي اطلاق مي گردد، در يكصد سال اخير كه در eدهه پاياني آن قرار داريم تجهيزات  حمل و نقل به اوج تنوع - بهره وري و بهره دهي خود رسيده  اما متاسفانه عليرغم فوايد غيرقابل انكار معضلي به نام  " مشكل ترافيك "در كنار خود به وجود آورده است.  كشورهاي پيشرفته و صنعتي زماني براي كسب امتيازات مالي و بين المللي و سلطه گري سعي در ساخت و توليد انواع وسايل  نقليه با هدفها و كاربردها و سرعت هاي مختلف داشتند و تبليغ مي نمودند، اما امروز همان كشورها هم در گيرودار مشكلات ترافيكي سنگين و فشرده قرار دارند و درصدد رهايي  از اين معضل مي باشند.  در كشور ما نيز با آن كه از ورود اولين اتومبيل بيش از يكصد سال نمي گذرد مشكلات مربوط به ترافيك به صورت يك  مساله ملي در آمده است.  جابه جايي عظيم  امروزه حدود 3 ميليون واحد از انواع وسيله نقليه در تهران بزرگ تردد دارند، اگر هر كدام به نسبت در روز 4 دور يا بار در گردش و حركت باشند روزانه بين ده تا 12 ميليون وسيله نقليه را در جابه جايي داريم.  حدود 15 ميليون مسافر در جابه جايي هاي روزانه درون شهري  مخصوصا" در پيك هاي ترافيكي صبحگاهي و شامگاهي تردد مي  كنند.  اگر 15 ميليون مسافر روزانه هر كدام در مجموع نيم ساعت  وقت خود را در ترافيك بگذرانند و هدر دهند حدود 5/7 ميليون ساعت هر روز بيهوده تلف مي شود.  اگر حدود 12 ميليون وسيله نقليه در جابه جايي هاي روزانه،  روزي نيم ساعت در تراكم و ترافيك خيابانها و معابر درگير باشندپيدا ست چه مقدار سوخت و انرژي بي نتيجه  هدر مي رود.  حداقل روزي 6 ميليون ساعت كار بيهوده وسايل نقليه(با موتور روشن)در سطح شهر چه اندازه آلودگي در محيط تنفسي  مردم ايجاد مي كنند در حالي كه مواد آلاينده ناشي از لنت ترمزها و فرسودگي زودرس قطعات اتومبيل را هم داريم.  روزانه حدود 36 ميليون ليتر بنزين در سطح كشور مصرف  مي شود كه حدود يك سوم آن مربوط به جابه جايي در تهران  است، مصرف اين مقدار سوخت، با روش هاي بي رويه اغلب رانندگان، تراكم هاي طولاني و سنگين در سطح معابر، حركت  اتومبيل هاي فرسوده و مستعمل، شرايط زيست محيطي شهروندان  بخصوص كودكان را به كجا مي كشاند؟ بي شك كمترين نتيجه آن  بروز بيماري هاي گوناگون و اثرات روحي و رواني افراد جامعه خواهد بود كه منجر به تنش هاي اخلاقي و رفتاري  مي شود.  امروزه تهران و شماري از شهرهاي بزرگ كشورمان با ترافيك  سنگين و فشرده اي روبه رو مي باشند در حالي كه دامنه  جابه جايي هم به تبع افزايش جمعيت و شرايط اقتصادي و اجتماعي روزبه روز بيشتر مي شود كه قطعا" ناهنجاري هاي  فراواني براي مردم جامعه و دولت ايجاد مي كند.  بخشي از ضررهاي اجتماعي مربوط به افراد و بخشي ديگر عمومي و مربوط به دولت و جامعه است، عمومي به اين معني  كه اقدام مخاطره آميز يك فرد تاثير بر ديگر افراد مي گذارد. و دولت براي مقابله با اين گونه بحران ها مجبور به تامين پرسنل و تجهيزات، امكانات و خدمات  مي باشد، ناهنجاريهاي ترافيكي وحوادث ناشي از حمل ونقل  متاسفانه هر 3 مورد اثرات زيانبار را به همراه دارد.  هر چند ميزان غم و درد و مصيبت گرفتاران حوادث رانندگي  قابل محاسبه ريالي نيست، اما سئوال اين است كه مجموع  لطمه ها و خسارات ناشي از ترافيك چند درصد از درآمد ناخالص ملي كشور را هدر مي دهد؟ مي گويند تا 3 درصد. كه  اين مقدار خسارات مالي و حدود 13 هزار كشته و يكصد هزار مجروح در هر سال فقط در رابطه با حوادث ترافيكي ايجاد مي شود.  اگر توجه و برنامه ريزي و روش هاي مناسب ما از سوخت يك  ليتر بنزين اضافي و بي هدف و يك فقره تصادف جلوگيري كند موفقيت است.  حقيقت مهم آن است كه در بخش ترافيك و حمل و نقل مشكلات و ناهنجاريهاي زيادي بر روال تداوم گذشته وجود دارد. با تكيه بر روش هاي قديمي و سنتي و شايد هم سليقه اي شخصي  اجرائي، تاثير علم - تكنيك، نوآوري و تحول را نديده  گرفته ايم نسبت به عوامل بوجود آورنده ترافيك كه بسيار مهم و ارزنده است مطالعه و توجه نداشته ايم، برنامه هاي  ما بجاي ريشه يابي و پيدا كردن علت ها اقدامات موضعي و روزانه بوده است.  اقدامات شهرداري تهران در چند سال گذشته با ايجاد بزرگراهها- پل ها و گذرگاههاي مناسب يكي از عمده ترين  روش هاي مفيد بوده است كه انجام بعضي از طرحهاي مناسب ترافيكي را ممكن ساخته است.  نيروهاي سخت كوش در بخش نيروي انتظامي و راهنمائي و رانندگي هم تلاش زيادي براي جريان منظم ترافيك انجام  داده اند و طرحهاي موضعي مناسبي هم در اجرا داشته اند.  اما با وجود همه اين تمهيدات و اقدامات مشكل ترافيكي  داريم كه همگان مشاهده مي كنيم و متاسفانه نظاره گر آن  هستيم كه روزانه مبالغ بسيار هنگفت مالي و جاني به مردم  جامعه زيان وارد مي گردد.  البته مشكل ترافيك در اغلب كشورهاي دنيا حتي كشورهاي  پيشرفته هم وجود دارد ولي نه به شدت و وسعتي كه ما داريم،  تفاوت در اين است كه آنها با درك مشكلات با طرح و برنامه ريزيهاي جامع و روش هاي معقول اجرائي مشكل را مهار و در صدد رفع آن هستند ولي ما هنوز به يكي از بزرگترين معضلات اجتماعي خود توجه نكرده ايم.  در همه جاي دنيا، جابجايي مسافر توسط موءسسات حمل و نقل  شهري و بين شهري، دولتي يا تعاوني و يا وابسته به دولت  انجام مي شود(اين موارد هم خود نيازمند بحثي مفصل است) و وسيله شناخته شده جابجائي مسافران حتي در سطح  بين المللي مترو، اتوبوس و ميني بوس و تاكسي است. در كشور ما هنوز مترو راه اندازي نشده تا نقش آن را در حمل  و نقل شهري ارزيابي كنيم. اتوبوس هم كه به اندازه كافي  نداريم و يا در اين مورد برنامه ريزي كاملي نشده است،  تاكسي هم كه به اندازه كافي نيست آنها هم كه هستند تغيير رنگ داده اند و برخي در خدمت ادارات و كارخانجات و افراد بخصوص قرار دارند. تكليف 15 ميليون جابجايي مسافران درون  شهري روزانه چه مي شود؟ مسافربران شخصي در معابر درون و برون شهري از نظر قانوني  و اجتماعي چه جايگاهي دارند؟ هنوز در آئين نامه اجرائي  راهنمائي و رانندگي حمل مسافر با پلاك شخصي مجاز نيست و قابل جريمه مي باشد. و در همين شرايط آنان حتي با دريافت  مجوز مبادرت به جابجائي مسافر مي كنند كه خود باعث  بي نظمي در جريان ترافيك است.  اگر قرار است مسئله اشتغال آنان را با چنين مجوزهاي  غيرقانوني و فاقد مصلحت جامعه حل كنيم، حداقل در قالب تشكيلات منظم و قانوني مانند ايجاد تعاوني هاي حمل و نقل،  اتوبوس داران، ميني بوس داران و يا شركت هاي تاكسيراني  با واگذاري خطوط و نظارت قاطع سازمان ترافيك كشور بايد انجام شود.  بطور خلاصه، مهمترين اقدام توجه به مسئله بسيار مهم و سنگين اجتماعي "ترافيك "و لزوم بازبيني در ساختار سازمان  قانوني اداره كننده آن و سپس بررسي عميق و همه جانبه  براي دستيابي به "سازماني متمركز، مسئول - سياست گذار"  مي باشد و در نهايت تدوين و اصلاح مقررات عبور و مرور بطور يكپارچه به نيت حذف تشريفات زائد و دست و پاگير،  صرفه جويي در هزينه سازمانها و موءسساتي كه در رابطه با ترافيك مطالعات يا اقدامات موضعي دارند، نيز مد نظر است.  اجراي صحيح و منظم و قانونمند جريان ترافيك، آموزش و هدايت صحيح فرهنگي جامعه و مهمتر از همه جلوگيري يا كاهش  ضايعاتي است كه در تراكم هاي ترافيكي و حوادث آن متوجه  هم ميهنان مي گردد. در اين مورد دو نكته را متذكر مي شوم:  1- ايجاد تشكيلات مسئول و متمركز امور ترافيك حمل و نقل  كشور، با هر نوع وابستگي اداري و سازماني كه مصلحت و مقيد باشد، به نحوي كه تمامي مطالعات، بررسيها- اقدامات  طرح و برنامه ريزي و اجراي آنها يكپارچه و يكنواخت در سطح كشور اجرا گردد تا مجراي مسئوليت ها در امر ترافيك و مشخص و مصلحت جامعه درنظر گرفته شده و از هزينه نمودن  سازمانهاي موازي جلوگيري و تمامي توان و امكانات و كوشش  و برنامه ريزي ها در جهت نظم ترافيك و جلوگيري از حوادث  آن بكار گرفته شود.  2- شورايعالي ترافيك كشور كه جايگاه قانوني و اداري دارد،  براي انجام و به ثمر رساندن اهداف پيش گفته شده در قالب كميته هاي آموزش و تبليغات و مهندسي معابر و ايمني  ترافيك و مديريت اجرائي توسط كارشناسان با تجربه ادارات  و سازمانهاي ذيربط در امر ترافيك تشكيل و با بررسي  قوانين و مقررات ترافيكي كشور و حتي مطالعه قوانين ساير كشورها مخصوصا" كشورهائي كه با بيشترين وسيله نقليه  كمترين حوادث را دارند، با در نظر گرفتن شرايط اجتماعي  كشورمان، راه كارهاي مفيد و سازنده را انتخاب و به اجرا در آورند.  " ادامه دارد" 
