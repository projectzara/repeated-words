 توني بلر نخست وزير انگليس اعلام كرد، براي خارج كردن  مذاكرات صلح ايرلند شمالي از بن بست 14 ماهه و حل مشكل  خلع سلاح ايرلند شمالي طرح جديدي پيشنهاد شده است.  به گزارش خبرگزاري فرانسه، بلر كه در يك كنفرانس خبري با شركت برتي آهون نخست وزير ايرلند صحبت مي كرد گفت: بعد از سالها، اين يك فرصت تاريخي براي دستيابي به صلح در اين سرزمين است. زماني كه اين پيشنهادات پذيرفته و محقق  شود بعد از دهه ها خشونت و درگيري و بي عدالتي، صلح و دمكراسي و برابري به اين منطقه بازخواهد گشت. براساس اين  طرح كه بعد از 5 روز مذاكره بدون وقفه ميان اتحادگرايان  و شين فين فراهم و به احزاب كاتوليك و پروتستان ارائه  شده است، شوراي اجرايي ايرلند شمالي روز 15 ماه ژوئيه  (24 تيرماه)تشكيل خواهد شد و انتقال قدرت به اين شورا در 18 ژوئيه صورت خواهد گرفت. همزمان ژنرال "جان دي  شاتسلين" رئيس كميسيون بين المللي خلع سلاح ايرلند شمالي،  آغاز روند خلع سلاح را اعلام خواهد كرد.  اتحادگرايان ايرلندي اصرار دارند قبل از آنكه نمايندگان  شين فين اجازه حضور در شوراي اجرايي را به دست آورند،  خلع سلاح ارتش جمهوريخواه ايرلند آغاز شود.  اين امر تا كنون به عنوان مانع اصلي در ادامه روند صلح  ايرلند شمالي باقي مانده است. 
