 حكومت خودگردان فلسطين ديروز در بيانيه اي اعلام كرد:  باراك پس ازتحويل گرفتن پست نخست وزيري اسرائيل احداث  شهرك هاي يهودي نشين در اراضي اشغالي اعراب را متوقف  مي سازد.  به گزارش خبرگزاري رويتر از رام الله، عرفات رئيس حكومت  خودگردان روز جمعه با باراك در مورد برگزاري اولين اجلاس  سران دو طرف به توافق رسيد.  عرفات از كلينتون، رئيس جمهوري آمريكا نيز به دليل  اعلام اين مطلب كه وي مايل است پناهندگان فلسطيني "هركجا كه دوست داشته باشند و بخواهند" زندگي كنند، تمجيد كرد.  در اين بيانيه از باراك خواسته شده است كه دو مرحله  خروج نيروهاي اسرائيلي از كرانه باختري را به موجب توافقنامه" واي ريور" به اجرادر آورد.  اين توافقنامه از سوي بنيامين نتانياهو اندكي پس از امضاي آن در واشنگتن در اكتبر گذشته به حالت تعليق در آمد. 
