   هستي شناسي نظام جهاني از ديدگاه امانوئل والروشتاين  (بخش پاياني) گفتگوي فرهنگها و نيروهاي اجتماعي به مثابه بهترين امكان  پرسش اساسي و بسيار مهم دراينجاست كه ازچه طريقي و با چه امكاني(امكان شناسي)اولا" مي توان به طرح مسائل و مشكلات جامعه بشري پرداخت به طوري كه شناسايي دقيق و وسيع و همه جانبه ابعاد، موءلفه ها، ويژگي ها و شاخص هاي  بحران ميسر گرديده و سپس توصيف، تحليل و اولويت بندي  شوند(هستي شناسي)و ثانيا" در جهت حل و فصل آنها گام  برداشته شده و درنهايت حصول به نظام اجتماعي مطلوب ومتعالي مهيا گردد(هدف شناسي).  به نظر مي رسد براي رهايي از بحران حاد حاضر كه  گريبان گير نوع انسان شده و جهت زدودن عقلانيت ابزاري و فن سالارانه و ساير اشكال سلطه تنها يك راه حل  واقع بينانه و درعين حال آگاهمند پيش روي انسان قرار دارد و آن برپايي گفتگويي آزاد و خردمندانه به دور از هر گونه باورهاي قالبي، خودمداري و تعصب است. آلترناتيوهاي  مرسوم مانند انقلاب به سبك و سياق معمول و يا اصلاحات  به روش متداول، امتحان خود را پس داده و بي ترديد كارا و مفيد نيستند. سرنوشت تمامي ابناي بشر نيز بيش از پيش  به هم گره خورده است. بشريت و آدميان امروز حتي بيش از گذشته سرنوشتي مشترك پيدا كرده اند. اينكه انسانها و نيروهاي فرهنگي و اجتماعي جوامع بشري بتوانند ضمن  آزادساختن خود از تعصبات، تلقينات و تبليغات قومي، ملي،  نژادي، مذهبي، فرهنگي با هم دست به گفتگويي عقلاني و خردمندانه بزنند; فرآيندي بس دشوار ليكن امكانپذير است.  با اينكه عقلانيت شي ءگونه و يا اعتقادات و روش هاي  زنگار گرفته و قشري بر عرصه هاي زندگي اجتماعي و فرهنگي  سايه افكنده و حاكمان و محكومان، فرادستان و فرودستان،  هردو را به اسارت و بيگانگي كشانيده است اما استيلا و تفوق آن تام و تمام نبايد تلقي گردد عقل و خرد انساني  هنوز توانايي آزادسازي خود را از چنگال باز توليد اجتماعي و به مدد تفسير و مفاهمه و كنش ارتباطي جمعي  دارد.  مي توان گفت عقلانيت ابزاري كه نشانگر فاز اول مدرنيته  است ذخايرش به پايان رسيده و پا به دوره انقراض خود گذاشته است. فاز اول مدرنيته از عصر روشنگري و به دنبال  آن با جهاني شدن نظام سرمايه داري به عنوان نظامي كمابيش  مسلط كه واجد خصلت هايي چون تمدن سازي ابزاري، علم گرايي  ابزاري و عقلانيت ابزاري و شي ءگونه است پابه عرصه وجود و توسعه نهاد و تمام نيروهاي خود را بسيج كرد. به نظر مي آيد فاز مزبور تمامي انرژي اش مصرف شده و كارش به  انتها رسيده و ديگر نمي تواند جهان را رهبري و كنترل كند،  با اين حال نظام جهاني با عقلانيت شي ءگونه اش ضمن  اينكه اثرات مخوف و نامطلوبي براي هستي و زيست آدمي پديد آورده، پتانسيل ها و زمينه هاي تازه اي را خلق كرده و آن  امكان بروز عقلانيت انساني - آگاهمند(عقلانيت تفهمي) درگستره همگاني است كه آغاز فاز دوم مدرنيته مي باشد.  سوگيري نوين و تغيير فاز مدرنيته كه معطوف به عقلانيت  ذاتي(فرهنگي)است آنچنان گفتمان و كنش ارتباطي را مي طلبد كه در پرتو آن جهاني را پي ريزي و طراحي نمايد كه همه انسانها بتوانند در بسترش دخل و تصرف كنند و سهمي  در پويايي و تكامل معنوي جوامع بشري داشته باشند. رويكرد عقلانيت ذاتي(فرهنگي - تفهمي)در آغاز راه تدوين و طراحي  برنامه هايش مي باشد كه گفتمان اصيل و ريشه اي مقدمات  لازم را براي وصول به جامعه مدني جهاني فراهم مي نمايد.  در اين عقلانيت هم هدف و هم ابزار آگاهمند و مورد قبول  شهروندان است كه اين آغاز قاعده عمل جهاني جهت رسيدن به  جامعه مدني جهاني ازطريق گفتماني آزاد و خردمندانه است.  بنابراين طراحي و استقرار جامعه مدني جهاني ريشه در عقلانيت ذاتي(انساني - تفهمي)داشته كه ازطريق گفتماني  جهاني امكانپذير است اين گفتمان جهاني تمامي اندوخته ها و انباشت هاي فرهنگي متكثر و متفاوت بشري را به رسميت  مي شناسد آغاز فاز دوم مدرنيته(عقلانيت هدفمند انساني) با گفتگويي خردمندانه و آزاد در تمامي حوزه هاي فرهنگي،  اجتماعي، سياسي، اقتصادي و ايدئولوژيك و در پهنه جهاني  ميسر است. اين چنين رويكردي در بند قوم مداري، خاص گرايي  و تمدن مداري نبوده بلكه ضمن به رسميت شناختن دستاوردهاي  فرهنگها و نيروهاي اجتماعي متكثر، توان اين را دارد كه  از تمامي نقاط قوت و ثمربخش آنها در جهت تحقق جامعه مدني  جهاني مطلوب و به مددگفتگوي باز، آزاد و خردمندانه بهره  گيرد. نقطه آغاز اين فرآيند پذيرش و به رسميت شناختن  حداقل طرفين متقابل است به همين دليل هابرماس نقطه آغاز را از همين جا يعني گفتگوي آزاد و خردمندانه به معناي  ديالوگي ديالكتيكي شروع مي كند.  در اين گفتگوي آزاد و خردمندانه، لايه هاي متكثر و متنوع انساني ضمن پذيرش و به رسميت شناختن حداقل طرفين  متقابل به برون ريختن ارزشها، هنجارها و عقايد در برابر هم مي نمايند و آنها را به خود و ديگري هرچه بيشتر باز و روشن مي نمايند كه حاصل آن بروز تعارضات عقيدتي، ارزشي،  هنجاري في مابين است. منظور هابرماس از برون ريختن  ذهنيتها، در سطحي وسيع و همگاني مي باشد; به طوري كه همه  انسانها راجع به مسائل اساسي ابراز عقيده و بحث نمايند.  دراثر بروز تعارضات عقيدتي، هنجاري و ارزشي آنتي تزها در برابر تزها قرار گرفته كه حاصل آن نوعي سنتز، برآيند و اجماع فكري ميان طرفين گفتگو است. اين سنتز يا برآيند مشترك فكري زمينه را براي كنش عام و وحدت رويه مشترك كه  آگاهانه و دروني شده است، فراهم مي كند. از اين كنش هاي  اجتماعي عام(همسو و هم جهت)نوعي انسجام و نظم اجتماعي  عام(قاعده عمل جهاني)شكل مي گيرد و در نهايت اين نظم  اجتماعي عام كه ازخواسته دروني و مشترك همه حوزه هاي  انساني نشات گرفته موجبات تكامل اجتماعي - انساني را مهيا خواهد كرد و بدين ترتيب بيگانگي، سلطه و استيلاي ساختهاي  اجتماعي- فرهنگي كاذب از ميان خواهد رفت ; در اين مدل  جامعه شناختي در حوزه واقعيت اجتماعي علم رهايي بخش  توليد مي شود كه روش آن ديالكتيكي يعني فهم و تفهم زباني -  كلامي متقابل است. در مدل هابرماس مقدمه آغازين گفتگوي  آزاد و خردمندانه به معناي پذيرش طرف مقابل(دموكراسي)و نتيجه آن انسجام اجتماعي عام و متكامل است.  اهميت گفتگوي فرهنگها و تمدن ها گفتگوي آزاد و خردمندانه بنابه دلايلي براي بشريت عصر حاضر ضروري و حائزاهميت است:  الف- اين گفتمان ضمن بالا بردن ضريب حساسيت پذيري و احساس مسئوليت مردمان نسبت به بحرانهاي جهاني، امكان طرح  مسائل را از منظر فرهنگهاي متكثر فراهم نموده به طوري كه  تكثرهاي مزبور مي توانند بر سر شناسايي، طبقه بندي و اولويت بندي مسائل، اجماع و اشتراك نظر پيدا كنند و از اين طريق به هستي شناسي مشتركانه وضع موجود دست يابند.  (وفاق در هستي شناسي وضع موجود و طرح مسائل) ب- ازطرفي اين گفتمان باعث مي شود كه فرهنگها و نيروهاي  اجتماعي متكثر ضمن پذيرش و به رسميت شناختن يكديگر هر يك  از موضع خود به بيان مختصات و ويژگي هاي جامعه مطلوب مورد نظر بپردازند و آن را به مفاهمه و درك و ارزيابي  طرفين گذارند كه در نهايت زمينه جهت وفاق و وحدت فكري و عملي جهت دست يازيدن به جامعه جهاني مطلوب كه همگي بر سر آن اشتراك نظر داشته باشند مهيا مي گردد.(اجماع در هدف شناسي يعني وضع مطلوب) ج- درواقع گفتگوي فرهنگها و تمدن ها بسان پل و امكاني  عقلايي است كه وضع موجود جامعه بشري و طرح مسائل آن را به وضع مطلوب جامعه جهاني آينده پيوند مي دهد. به عبارت  ديگر اين گفتگو بسان امكان و محملي عقلايي است  (امكان شناسي)كه هم در هستي شناسي وضع موجود و مسائل آن  زمينه وفاق عام را مي تواند مهيا سازد و هم در هدف شناسي  (ارائه جامعه جهاني مطلوب)شرايط اجماع عام را ممكن  مي سازد.  د- تنها از طريق گفتگو و اجماع بر سر پذيرش ارزشهاو معيارهاي اخلاقي عام است كه بشر خواهدتوانست جلوي  قرائت هاي انحصاري و قوم مدارانه را براي اثبات حقانيت  خشونت بگيرد. گفتگوي فرهنگها اين پيام و رسالت را به همراه دارد كه نژاد انساني در پرتو آن عاقبت بر سر آشتي با خويشتن فرود آيد.  ه- گفتگوي فرهنگها محملي است كه انسان ها در آن ضمن  پذيرش اصول عام و معيارهاي مشترك و درعين حال انساني،  تكثرهاي فرهنگي و اجتماعي يكديگر را بپذيرند و به  تفاوت پذيري هاي يكديگر احترام و حقانيت قائل شوند.  ز- گفتگوي فرهنگها تجربه اي است غنابخش كه مي تواند به  ناهمزماني تاريخي فرهنگها پايان داده و حس آينده مشترك  را در آنها تقويت بخشد به طوري كه همگي با روي باز از يكديگر بياموزند و بياموزانند و در راه رشد و تعالي و ارتقاء خود و ديگري كوشا باشند. با گفتمان مي توان به  افسون قوم پرستي(etnho centriqe)غربيان و تعصب كور شرقيان خط بطلان كشيد همان طور كه غرب مي تواند به شرق  بياموزاند، شرق هم چيزهايي بسيار دارد كه مي تواند به  غرب بياموزاند. روزي كه فرهنگها و تمدن ها با عشق،  احترام، توجه و مسئوليت به يكديگر در كنار هم و براي  هم زيست كنند در آن صورت مي توان از جهانشمولي هويت بشري  سخن به ميان آورد.  * پانوشتها در سرويس مقالات موجود است  تازه هاي انديشه  مباحث اساسي اقتصاد توسعه(1) نويسنده: جوالد /مير مترجم: غلامرضا آزاد(ارمكي)/ ناشر:  نشر ني، چاپ اول، / بهار 1378 قطع وزيري قيمت 2500 تومان، 640 صفحه  پروفسور جرالد م. مير، استاد دانشگاه استنفورد، در چاپ  ششم كتاب" مباحث اساسي اقتصاد توسعه "كه حاصل سه دهه  مطالعه عميق و دقيق در مباحث اساسي اقتصاد توسعه است،  مي كوشد با ارائه رهيافتي مبتني بر تفسير و تبيين توسعه  به عنوان موضوعي مسئله گشا و سياست گرا به بهترين وجه به  نيازهاي دانشجويان و پژوهندگان اقتصاد توسعه پاسخ گويد.  از اين رو، به قصد تدوين نوع خاصي از كتاب درسي براي  تشريح مباحث اساسي توسعه اقتصادي از ديدگاههاي متنوع و چشم اندازهاي متفاوت از نگارش نوع معمول كتاب درسي  مي پرهيزد.  اين كتاب با گلچين كردن مباحث از زمينه پراكنده توسعه و به نظم در آوردن عقلايي آنها، طيف وسيعي از انديشه ها و كار بستهايي را كه براي درك مسايل و سياستهاي توسعه  ضروري اند، دربرمي گيرد، به علاوه در اين كتاب تجديدنظر گسترده اي در پاسخ به تغييرات در مضمون اقتصاد توسعه و مسائل تازه بر سر راه توسعه جامعه صورت گرفته و به طرح  مباحث جدي از جمله تئوري رشد نو، علم اقتصاد نهادين نو،  مسايل اطلاعات ناقص و بازارهاي ناكامل، تئوري تجارت نو،  الگوهاي رفتار خانوار، مطالعات كاربردي اقتصاد خرد،  مسايل جنسيت، محيط زيست، تجربه اخير در اصلاح سياستگذاري  و اقتصاد سياسي در پيوند با حكومت توجه شده است.  انديشه سياسي كارل پوپر جرمي شي يرمر، ترجمه عزت الله فولادوند، انتشارات طرح نو،  بها 12000 ريال  پوپر آثار فراواني را در مدت زندگي خود به رشته تحرير درآورده است، حدس ها و ابطال ها، منطق اكتشاف علمي جامعه  بازو دشمنانش و.... پوپر خود معتقد بود انديشه پس از رها شدگي، ديگر در اختيار ما نيست، پي آمدهاي خواسته و به ويژه ناخواسته در طي وصول به هدف در كمين راه پژوهش  علمي نشسته اند، چنين موضوعي اگر از سوي محقق درك شود،  مطلب وي را توام با وسواس علمي جهت انتشار خواهد كرد، با اين همه، محقق مايل است يافته هاي خويش را در معرض آزمون  و خطا و مهمتر از آن نظام نقدپذيري قرار دهد و ميزان صدق  و كذب گزاره هاي علمي اش در ميدان نقد و عمل هرچه بيشتر به ابطال نزديك شوند. پوپر نيز كه خود آفريننده اين  قاعده است از آن مستثني نيست، از اين رو جرمي شي يرمركه  شاگرد پوپر بوده و همواره سعي كرده تئوري وي را خالصانه  درك كند، به نقد فلسفه سياسي پوپر در جامعه باز و دشمنانش پرداخته است. وي در بسياري از مباحث اساسي پوپر مسئله هاي مهمي را مطرح مي كند. كتاب حاضر كه براي  نخستين بار به نحو مبسوط، انديشه سياسي كارل پوپر را مورد بحث انتقادي قرار مي دهد، از جايگاه ويژه اي  برخوردار است. بي ترديد از نگاه عالمانه نقد پوپر،  ناديده انگاشتن نقاط قوت او نيست، بلكه اصلاح راه  پرفرازو نشيب بشري براي خلق جامعه هاي سياسي جديد از طريق خلق فلسفه هاي سياسي جديد است شايد از همين روي  بوده كه "يرمر" با نقادي انديشه مدرنيته پوپر او را با انديشه هاي فيلسوفان پست مدرن در جهان مدرن مقايسه  مي كند.  فهرست تفصيلي و قانون مجازات اسلامي  (براساس اصلاحات انجام شده در سال 1377) تدوين از: حميد محمودي(قاضي دادگاه تجديدنظر استان  تهران و مدرس دانشگاه) انتشارات: دفتر نشر داد بها800 تومان  تدوين كننده اين كتاب پنج بخش قانون مجازات اسلامي مشتمل  بر كليات، حدود، قصاص، ديات و تعزيرات را با ابتكار خود به صورت فهرست تفصيلي به همراه متن قانون تنظيم نموده  است استفاده از اين مجموعه، يافتن ميزان مجازات جرائم  با توجه به عناصر تشكيل دهنده آنها را تسهيل و تسريع  مي كند و خواننده را از جستجوي موضوع مورد نظر خود در تمام مواد قانون بي نياز مي سازد علاوه بر اين تسلط و تجربه نگارنده كتاب كه حاصل سالها تصدي مسند قضاوت و تدريس در دانشكده هاي حقوق است ضريب دقت و شيوايي واژگان  و عبارات انتخابي را بالا برده است. 
