   اشتباه نكنيد، تابستان هم هوا آلوده است  اشاره: اغلب تصور مي شود كه با فرارسيدن فصل گرما و پايان دوره وارونگي هاي پي درپي دما، تهران سرانجام  مي تواند نفسي راحت كشيده و از شر آلاينده هاي هوا راحت  شود. در گزارشي كه به نقل از شركت كنترل كيفيت هوا (وابسته به شهرداري تهران)مي خوانيد، ذكر شده است كه  اين نكته اگر هم درباره ديگر آلاينده ها صادق باشد، اما درباره" ازن "اين گونه نيست.  به عقيده بسياري از مردم با فرارسيدن فصول بهار و تابستان مسئله آلودگي هوا رفع شده و شهرهاي آلوده از شرايط مطلوبي برخوردار مي شوند ممكن است اين مسئله در مورد برخي از آلاينده ها صادق باشد اما در مورد آلاينده  خطرناك ازن چنين نيست. قبل از پرداختن به علل اين مسئله  لازم است كه اصطلاحات موردنياز تعريف شوند. آلاينده هاي  موجود در اتمسفر ازنظر نوع منبع توليد به دو دسته اوليه  و ثانويه تقسيم مي شوند. آلاينده هاي اوليه ازقبيل  دي اكسيد گوگرد، منواكسيد كربن و اكسيد نيتروژن مستقيما"  توسط منابع موجود به اتمسفر منتشر مي شوند. ولي ازن و ذرات اكسيدكننده جزو آلاينده هايي هستند كه از واكنش بين  آلاينده هاي اوليه در اتمسفر توليد مي شوند. شروع واكنش  مزبور و درنتيجه توليد ازن در يك منطقه نيازمند تابش  شديد نور خورشيد و هواي ساكن است كه چنين شرايطي در تمامي روزهاي فصل تابستان و برخي روزهاي فصل بهار در شهر تهران مهيا مي باشد مقدار بحراني غلظت متوسطه يك ساعته  ازن(ppb 120 است كه در تهران در برخي روزهاي گرم  تابستان مقدار متوسط يك ساعت ازن(ppb 128گزارش شده است.  اين حد غلظت اثرات سوء فراواني بر سلامتي انسان مي گذارد.  اثرات زيانبار ازن و ديگر اكسيدكننده ها از خاصيت  حساسيت زايي آنها ناشي مي شود كه عامل اكثر آلرژي ها و سوزش چشم در فصل گرم تابستان هستند. اخلال در فعاليت  دستگاه تنفسي، كاهش مقاومت بدن درقبال بيماري هاي عفوني  ريوي و آسيبديدگي بافت هاي چشم از ديگر عوارض اين  آلاينده است همچنين وجود ازن و اكسيدكننده ها صدمات  فراواني را به گياهان وارد مي كند. به عنوان مثال  درايالات متحده امريكا برآورد شده است كه با اتخاذ تدابير لازم جهت كاهش غلظت ازن به ميزان 20 درصد، سالانه  500 ميليون دلار جهت جلوگيري از ضايعات كشاورزي  صرفه جويي اقتصادي مي شود. تماس اين آلاينده با برگ سبز گياهان و محصولات كشاورزي باعث پوسيدگي و خشك شدن آنها مي شود.  نكته قابل توجه در اين نوع آلودگي ها منشاء توليد آنها است. از آنجا كه ازن به وسيله واكنش هاي پيچيده و فراوان  بين آلاينده هاي منتشر شده در اتمسفر توليدمي شود به راحتي نمي توان درمورد كاهش آن اظهارنظر صريحي ابراز كرد. منابع اصلي توليد ازن هيدروكربن ها و اكسيدهاي  نيتروژن هستند كه وجود اين دو آلاينده به يك نسبت معين  باعث توليد ازن مي شود. چنانچه نسبت اين مقدارها به هم  نزديك شود ازن در آن قسمت از اتمسفر افزايش مي يابد.  اين مسئله در يكي از شهرهاي كانادا تجربه شد. در اين  شهر يك نيروگاه حرارتي وجود داشت، كه گمان مي رفت با حذف  اين نيروگاه توليد ازن در آن شهر كاهش يابد ولي عملا"  مشاهده شد كه با تعطيلي آن نيروگاه نه تنها غلظت ازن  كاهش نيافت بلكه غلظت آن در منطقه نيز افزايش يافت، زيرا در هنگام فعاليت نيروگاه ميزان غلظت اكسيدهاي نيتروژن در اتمسفر به مراتب بيش از هيدروكربن ها بود درصورتي كه با حذف نيروگاه و درنتيجه كاهش انتشار اكسيدهاي نيتروژن،  نسبت غلظت آنها به هم نزديك شد و بالطبع توليد ازن  افزايش يافت.  در خاتمه مي توان چنين نتيجه گرفت كه كنترل اين آلاينده  به دقت و مطالعات بيشتري نسبت به آلاينده هاي اوليه  نيازمند است. 
