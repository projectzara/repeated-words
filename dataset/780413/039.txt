 گروه شهري: شهرداري منطقه 11 تهران، در راستاي اجراي طرح  تفكيك زباله در مبدا، زباله هاي خشك را از شهروندان  خريداري مي كند.  مهندس سيد عليرضا حسيني - قائم مقام شهرداري منطقه 11 تهران، ديروز در مصاحبه اي ضمن اعلام مطلب بالا گفت:  امروزه به دليل برخورداري از دانش و تكنولوژي هاي مناسب،  زباله ديگر عنصري زائد به شمار نمي رود، بلكه كالايي  اقتصادي است و مي توان بخش زيادي از آن را بازيافت و با رعايت استانداردها به ويژه شاخص هاي بهداشتي مجددا" وارد چرخه توليد و مصرف نمود و از اين رو شهرداري منطقه 11 با همكاري سازمان بازيافت و تبديل مواد طرح تفكيك زباله در مبدا را اجرا مي كند.  وي گفت: روزانه 250 تا 260 تن زباله و سالانه حدود 96 ميليون كيلوگرم زباله در محدوده استحفاظي شهرداري منطقه  11 جمع آوري مي شود كه شامل زباله هاي خشك و تر است و براساس اظهارات كارشناسان سازمان بازيافت و تبديل مواد،  حدود 25 درصد اين زباله ها در گروه زباله هاي خشك قرار دارند و اين ميزان قابل بازيافت است. نان خشك، پلاستيك،  كاغذ، مقوا، شيشه و آهن آلات در گروه زباله هاي خشك قرار دارند. قائم مقام شهرداري منطقه 11 گفت: براساس طرح تفكيك  زباله در مبدا، افراد مشخص و آموزش ديده به منازل و واحدهاي غير مسكوني مراجعه و نسبت به جمع آوري زباله هاي  خشك اقدام مي كنند. اين افراد هر كيلو گرم نان خشك را 150 تا 200 ريال، پلاستيك 300 تا 400 ريال، شيشه، كاغذ و حلبي 100 ريال و مفرغ را 3000 ريال خريداري مي كنند.  مهندس حسيني با بيان تاثيرات زيست محيطي و بهداشتي طرح  تفكيك زباله در مبدا، از شهروندان خواست زباله هاي خشك  را از زباله هاي تر جدا كرده و در اختيار ماموران  جمع آوري زباله ها قرار دهند.  گفتني است طرح تفكيك زباله در مبدا تا پايان سال در تمام  مناطق بيستگانه تهران اجراء خواهد شد. 
