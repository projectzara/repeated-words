   گروه شهري: سازمان ايرانگردي و جهانگردي با اجراي طرح  كانون ايرانگردان و جهانگردان جوان(كاج)مي كوشد زمينه  فرهنگي و آموزشي جذب جوانان كشور را به صنعت گردشگري  فراهم كند.  به گزارش روابط عمومي معاونت تحقيقات، آموزش و برنامه ريزي سازمان ايرانگردي و جهانگردي ناهيد اسكاش  رئيس ستاد اجرايي و مسئول راه اندازي طرح كاج در كشور ديروز در گفت وگو با خبرنگاران افزود هدف از اجراي طرح  كاج نهادينه ساختن حضور جوانان در عرصه هاي صنعت گردشگري  و فراهم آوردن زمينه فرهنگي مناسب براي آشنايي آنها با سرزمين خود و فرهنگ هاي مختلف است. از اين نظر- طرح كاج  اساسا" يك طرح فرهنگي است كه ساماندهي گذران اوقات فراغت  جوانان و بسترسازي فرهنگي براي رشد و تعالي تربيتي آنها را مد نظر دارد، با اين وجود زمينه هايي نيز فراهم شده  است كه شماري از جوانان عضو اين طرح با تكميل معلومات و مهارت هاي فني خود بتوانند به شيوه هاي گوناگون و از آنجمله ايجاد تعاوني هاي سياحتي، كه قطعا از تسهيلات  سازمان ايرانگردي و جهانگردي برخوردار خواهد بود، جذب صنعت گردشگري شوند.  وي از برگزاري دوره آموزشي براي 350 نفر اعضاي كاج ساحلي  استان مازندران به عنوان نخستين برنامه در جهت  متشكل سازي اعضاي كاج نام برد و اشاره كرد در اين  دوره كه از 29 خرداد گذشته تا سوم تيرماه جاري برگزار شد شركت كنندگان مهارت هاي فني و دانش لازم براي راهنمايي  توريسم ساحلي، از آن جمله كد رفتار بين الملل - بهداشت -  مباني جهانگردي و... را فرا گرفته و بلافاصله در استان  مازندران مشغول به كار شدند.  كاج هاي جاده ابريشم(در هشت استان كشور)، كاج هاي  ناجيان توريسم ساحلي، كاج هاي اكوتوريسم، كاج هاي امداد و كاج هاي كوچ و.. ساير گروه هاي تشكل يافته طرح كاج  خواهند بود. خانم اسكاش اضافه كرد همچنين به زودي برنامه  جذب و آموزش كاجهاي ياور اعلام خواهد شد اين گروه  راهنما و ياور سالمندان، بيماران و كودكان براي  سيروسياحت و به ويژه طبيعت گردي خواهند بود. وي اضافه كرد در نخستين فراخوان كه در مقياس محدود انجام گرفت چهار هزار نفر از جوانان كشور براي عضويت در طرح كاج ثبت نام  كردند از اين گروه دو هزار و پانصد نفر به عنوان اعضاي  درجه 2 پذيرفته شده اند. وي افزود: تاكنون 1800 نفر از اعضاي كاج در قالب كاروان هاي نور از مناطق دفاع مقدس  ديدار كرده اند. 
