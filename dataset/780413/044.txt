 گروه شهرستانها: معاون وزير نيرو در امور آب گفت: طي دو هفته گذشته، وجود يك سيستم وارونگي كه حضورش در گيلان  بسيار نادر است، مانع اجراي موفقيت آميز طرح باروري  ابرها شده است.  به گزارش خبرنگار همشهري در رشت وي كه در جمع خبرنگاران  سخن مي گفت، افزود: اين سيستم موجب شده تا ابرها پس از برخورد با آن به مسير ديگري انتقال يابند و در تركمنستان  ببارند. به گفته وي اين سيستم به تدريج در حال خروج از گيلان است و اميد مي رود كه بتوانيم طي روزهاي آتي،  ابرهاي مناسب را بارور كنيم.  مهندس زرگر با اشاره به تحقيقاتي بودن طرح باروري ابرها افزود: باروري ابرها قدمتي 60 ساله دارد و در بيش از 40 كشور جهان اجرا مي شود. در ايران از سال 75 مركز تحقيقات  و مطالعات ملي باروري ابرها تاسيس شد اين طرح در يزد به  موفقيتهايي دست يافته و مادر نظر داريم آن را در حوزه  مركزي آبريز كشور اجرا كنيم.  وي گفت: در گيلان اين طرح از 26 خرداد ماه اجرا شده و 11 پرواز انجام گرفته است. اين طرح به مدت 5 سال در گيلان  اجرا خواهد شد و نتيجه آن را نيز بايد پس از اين مدت  ارزيابي كرد.  وي خاطرنشان كرد: پديده وارونگي حتي باعث شده كه در ارتفاع 4000 متري نيز ابرها درجه حرارتي حدود 18 درجه  داشته باشند، در حالي كه دماي معمول در اين ارتفاع حدود 20- درجه سانتي گراد است. وي با بيان اين كه متاسفانه  اعلام زودهنگام اجراي اين طرح موجب كندشدن اجرايا طرح هاي ديگر براي مقابله با بحران كم آبي شده است به  بررسي دلايل وقوع خشكسالي سال جاري پرداخت و گفت: چند عامل در اين زمينه مشكل ساز بوده است، يكي از آنها افزايش متوسط درجه حرارت به ميزان 5/0 تا 5/1 درجه كه  موجب افزايش تبخير و مصرف مي شود عامل ديگر، عدم تناسب زماني بارش است كه امسال يك ماه تاخير داشته است. مشكل  سوم عدم تناسب مكاني بارندگي است. امسال در نقاطي كه  بايد بيشترين بارندگي را داشته باشيم بارندگي كمتري  داشته ايم. مشكل چهارم كاهش ذخيره برفي به ميزان 40 درصد بوده است كه منبع اصلي تغذيه رودخانه هاي اصلي كشور محسوب مي شود. در پايان خرداد ماه امسال، جريان آب رودخانه هاي اصلي كشور نسبت به سال گذشته 60 درصد كاهش  داشته است و به تناسب اين كاهش، منابع آب زيرزميني نيز كاهش يافته اند كه اثرات آن در سال آينده نمايان خواهد شد.  مهندس زرگر با اشاره به اين كه خشكسالي امسال قابل  پيش بيني بود افزود: از دي ماه گذشته كه خشكسالي  پيش بيني شد، تمهيداتي انديشيديم تا بتوانيم ميزان  خسارات را كاهش دهيم. آبگيري زودهنگام سدها، كنترل خروجي  سدها و از مدار خارج كردن نيروگاه هاي كوچك و متوسط آبي  از اقداماتي بود كه توسط مديريت منابع آبي كشور انجام شد.  نتيجه اين اقدامات اين بود كه ذخيره آبي ما در پشت 25 سد بزرگ كشور 11 ميليارد متر مكعب است كه در سال گذشته  14 ميليارد مترمكعب بوده است.  مهندس الماسي، مديرعامل آب منطقه اي گيلان نيز با اشاره  به بي سابقه بودن شرايط جوي امسال گفت: كاهش بارندگي  موجب شده كه رطوبت هواي گيلان كه اغلب بالاي 90 درصد بوده در برخي روزها به حدي كاهش يابد كه با رطوبت هواي  شهر يزد برابري مي كند. ما هم اكنون بايد روزانه 20 ميليون مترمكعب آب به كشاورزان بدهيم كه با صرفه جويي  توانسته ايم 10 ميليون مترمكعب را روزانه در اختيار آنان  قرار دهيم. 
