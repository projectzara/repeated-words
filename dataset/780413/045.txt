 * عمل به قانون اساسي بهترين راه ايجاد همبستگي ملي و ديني است  * اختلاف دنياي اسلام، اختلاف خانوادگي است و ما نبايد در دعواي خانوادگي كار را به حذف يكديگر بكشانيم  گروه شهرستانها: مشاور رئيس جمهوري در امور اهل سنت  پيش نويس طرح تغيير قانون مطبوعات را با جمهوريت نظام در تضاد دانست و تصويب اين طرح را چالش جديدي در برابر دولت  آقاي خاتمي نام برد.  دكتر خليلي اردكاني ديروز در گفت وگو با خبرنگار همشهري  در سنندج با اشاره به اين كه دولت آقاي خاتمي با شعار عمل به قانون اساسي و اجراي وعده هاي اصلاحي به صحنه  كشور آمد، محدوديت مطبوعات را لطمه به آزادي بيان و مخدوش كردن تلاش هاي دولت در اين جهت ارزيابي كرد.  وي گروههاي سياسي را به پرهيز از استفاده ابزاري و سليقه اي از امكانات در اختيار و توجه به مصالح كشور و مر قانون اساسي و حركت براساس اين قانون فراخواند.  وي شرايط پيش رو را دوران تثبيت انقلاب و دوره اي كه  بايد اختلاف نظرها و ديدگاهها مطرح شود ذكر و تاكيد كرد:  اگر باب طرح اختلاف نظر و ديدگاهها را ببنديم به قهقرا خواهيم رفت.  مشاور رئيس جمهوري در امور اهل سنت همچنين بهترين راه  همبستگي ملي و ديني را عمل به قانون اساسي خواند و تاكيد كرد: ما در كشور بايد مبنا را قانون اساسي قرار دهيم كه  همه احساس كنند در امور شريك هستند.  وي تعريف وحدت را همبستگي مسلمانان دانست و گفت: ما در وحدت به دنبال اثبات يك مذهب و نفي مذهب ديگر نيستيم  بلكه، وحدت را افزايش همبستگي و احترام متقابل مسلمانان  نسبت به همديگر مي دانيم.  مشاور رئيس جمهوري با اشاره به اين كه بايد نسبت به اهل  سنت در كشور اعتمادسازي شود، تصريح كرد: اهل سنت بايد احساس كنند كه از حيث مشاركت به آنها اعتماد وجود دارد و آنان در امور خود و سرنوشتشان شريك هستند، گرچه در اين  زمينه اقداماتي صورت گرفته ولي هنوز كافي نيست و بايد گامهاي ديگري برداشته شود.  وي يادآور شد: من به عنوان موضع حكومت عرض مي كنم،  اعتمادسازي در محبت و باوركردن است. ما در اعتمادسازي  بايد احترام همديگر را حفظ كنيم، از تظاهر به همديگر بپرهيزيم و به مقدسات طرفين احترام بگذاريم و از تجاوز به حريم مقدسات همديگر دوري گزينيم.  وي همچنين وحدت را برپايه مسائل عقلاني براي جهان اسلام  قطعي و ضروري خواند و اظهار داشت: امروز دنياي اسلام در جهان پيشرفته حق چنداني از حيث علم، تكنولوژي و تمدن سازي ندارد و اگر افتخار به گذشته تمدن فاخر اسلام  آگاهانه و از سر تجربه اندوزي نباشد، مخدر است.  وي با اشاره به اين كه تمدن غرب از زماني كه به نقد خويش  پرداخت راه پيشرفت را آغاز كرد، خواستار بازنگري در وضعيت كنوني جهان اسلام شد و از اختلاف بين مذاهب به  عنوان امري طبيعي و اختلاف خانوادگي ياد كرد و گفت:  اختلاف دنياي اسلام مبنايي نيست و اختلاف خانوادگي است و ما نبايد در دعواي خانوادگي كار را به حذف همديگر بكشانيم. 
