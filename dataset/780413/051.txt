 گروه سياسي: مخالفان آزادي مطبوعات در قالب طرح اصلاحي  اخير مجلس به دو دسته تقسيم مي شوند.  علي ربيعي مديرمسئول روزنامه كار و كارگر در گفتگويي با اظهار اين مطلب ضمن نقد طرح تغيير قانون مطبوعات، دو گروه مخالف آزادي مطبوعات را به شرح زير تقسيم مي كند. يك  گروه كه در تحليل وضعيت اجتماعي با برداشت غلط از علل  تحولات، مطبوعات را عامل برخي اتفاقات ناخوشايند پنداشته  و درصدد برخورد با مطبوعات اند. و دسته دوم كساني كه نه  درد دين دارند و نه دغدغه رشد جامعه، بلكه براي منافع  جناحي سپر ارزشي به دست گرفته اند و به مقابله با آزادي هاي مطبوعات همت گماشته اند.  وي از گروه اول كه صادقانه نگران وضعيت جامعه هستند،  دعوت كرد آگاهانه تر و عالمانه تر به اين طرح و به طور كلي به اين روند نگاه كنند.  وي در بخش ديگري از اين گفتگو با يادآوري اين نكته كه  قوانين بايد متناسب با شرايط زمان، پاسخگوي يك نياز در جامعه باشد، معتقد است: هر طرح و يا لايحه قانوني كه  بخواهد مشكلي از جامعه را حل كند اگر در زمان مناسب مطرح  نشود، نه تنها تاثيرگذار نخواهد بود بلكه ممكن است  مشكل آفرين هم باشد.  وي تاكيد مي كند: معلوم نيست طرح اصلاح قانون مطبوعات  پاسخ كدام نياز به تاخيرافتاده جامعه ما را مي دهد.  ربيعي همچنين با نامناسب خواندن زمان ارائه طرح اصلاح  قانون مطبوعات، تصريح مي نمايد باتوجه به اينكه در آستانه انتخابات مجلس ششم قرار داريم اين طرح از نظر زماني در بدترين زمان ممكن ارائه شده، چراكه اين شائبه  مطرح است كه طرح اصلاح قانون مطبوعات به نياز يك جناح  خاص براي حذف مطبوعات مستقل و غيرهمفكر با آن جناح پاسخ  مي دهد.  وي در بيان ارزيابي خود از محتواي اين طرح اصلاحي  مي گويد: كليات اين طرح نقاط ضعف بسياري دارد كه با روح  قانون اساسي ما نيز در تعارض است. اين طرح به طور كلي  چند پيام دارد، نخست تجديد نظر در حيات نظارت بر مطبوعات،  دوم تغيير در هيات منصفه و سوم باز گذاشتن دست دستگاه  قضائي در برخورد با مطبوعات و اين همه، كار در مطبوعات  را پرخطر و پرهزينه مي كند.  وي eدرباره اثرات طرح اصلاح  قانون مطبوعات كه اظهار مي دارد: اولين اثر ناخوشايند تصويب چنين طرحي متوجه روحانيت است ; چراكه در اين طرح  براي تغيير در هيات نظارت و هيات منصفه به نفع يك جناح  خاص، پيش بيني شده نمايندگاني از نهادهاي منتسب به  روحانيت در اين دو هيات حضور يابند در حالي كه مسئله  اعمال محدوديت در آزادي هاي مطبوعاتي در اين طرح گنجانده  شده است.  ربيعي اضافه مي كند: چرا زماني كه بايد محروميت و محدوديت در آزادي هاي مطبوعاتي اعمال شود از اسم و وجهه  روحانيت استفاده مي شود؟!  وي با اشاره به پيش بيني هايي كه در اين طرح براي حضور نمايندگان حوزه علميه، سازمان تبليغات و ائمه جمعه در هيات هاي منصفه و نظارت شده است، اظهار مي دارد: در طرحي  كه به باور و گواهي بسياري كارشناسان محدودكننده  آزاديهاي مطبوعات است استفاده از وجهه روحانيت، خيانت به  اين نهاد مقدس است. چراكه روحانيت را در مقابل افكار عمومي قرار مي دهد.  ربيعي دومين اثر نامطلوب تصويب چنين طرحي را آغاز روند زيرزميني شدن انديشه ها عنوان كرده و مي گويد: امروز هنر ما اين است كه تمامي صداهاي مطرح در جامعه به نحوي در روزنامه ها انعكاس يافته و به صورت قانونمند و با نظارت  از مطبوعات به گوش مي رسد.  وي سپس با خطاب قرار دادن طراحان طرح اصلاح قانون  مطبوعات، اين پرسش را مطرح مي كند. آيا طراحان تصور مي كنند با محدود كردن كار مطبوعاتي و بستن تعدادي از جرايد، صداها خاموش مي شود؟ و يا اينكه صداها به شكل  غيرقانونمند و با هياهو تبديل به نجواهاي عظيم شده و از زيرزمين ها و بدون هيچ گونه نظارتي مطرح خواهد شد؟ وي تاكيد مي كند: در چنين صورتي صداي خائنان و معاندان  قطعا" رساتر خواهد شد و صداهاي موذي از آن سوي مرزها شدت  خواهد يافت و القاي رواني بيگانگان موءثر خواهد شد و گوش هاي زيادي به اين القائات توجه خواهند كرد. كه اين  امر بي شك به امنيت ملي كشور لطمه و صدمه هاي جدي وارد مي كند.  ربيعي معتقد است: از سوي ديگر ايجاد محدوديت در آزادي ها تبليغات مسمومي را پيرامون اين فرض تقويت مي كند كه هر چه انقلاب به پيش برود، جدايي مردم از انقلابيون زاويه  بيشتري گرفته و متوليان انقلاب به ناچار به روش هاي  مرسوم حكومت ها به كنترل مردم خواهند پرداخت.  ربيعي با اشاره به استفاده از تعبير" ممنوع القلم "شدن  افراد در طرح اصلاحي قانون مطبوعات اضافه مي كند: در زمان طاغوت ما به ممنوع المنبر شدن علما و روحانيون  اعتراض داشتيم و مي گفتيم رژيم تحمل منابر روحانيون ما را ندارد، ولي متاسفانه در اين طرح براي اولين بار تعبير ممنوع القلم در يك طرح قانوني به كار برده شده كه زيبنده  نظام اسلامي نيست.  وي تاكيد مي كند: بايد شرايطي فراهم شود كه روح انقلاب و مزاج جامعه، قلم هايي را ممنوع كند و وجدان جمعي، قلم ها را كنار بگذارد. 
