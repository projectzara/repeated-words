 گروه سياسي: آيين گراميداشت يازدهمين سالگردشهادت 290 مسافر و خدمه هواپيماي جمهوري اسلامي ايران ديروز با گلباران شهادتگاه مسافران برگزار شد.  به گزارش ايرنا از بندرعباس دراين مراسم كه مديرعامل  هواپيمايي جمهوري اسلامي، قائم مقام فرهنگي بنياد حفظ آثار و ارزشهاي دفاع مقدس، جمعي از مسئولان و خانواده  معظم شهدا حضورداشتند، محل شهادت اين سانحه جانگداز در خليج فارس به وسيله 12 فروند قايق تندرو، دو فروند چرخبال و يك فروند كشتي گلباران شد.  شركت كنندگان در اين مراسم با سردادن شعارهاي مرگ بر آمريكا و مرگ براسرائيل، نفرت و انزجار خود را از اين  جنايت هولناك استكبار جهاني اعلام داشتند.  هواپيماي مسافربري جمهوري اسلامي ايران به شماره پرواز 655، روز 12 تيرماه سال 67 از بندرعباس عازم دبي بود كه  در ساعت ده و 22 دقيقه صبح، هفت دقيقه بعداز پرواز،  بوسيله دو فروند موشك شليك شده ناو وينسنس آمريكا مستقردر خليج فارس، ساقط شد.  هواپيماي مسافربري ايران در حالي مورد حمله  ناجوانمردانه آمريكايي ها قرارگرفت كه طبق قوانين  بين المللي در دالان هوايي ثبت شده در حال پرواز بود.  در اين حادثه 290 سرنشين اين هواپيما شامل 53 زن، 65 كودك دو تا 12 سال، 156 مرد و 16 خدمه هواپيما به شهادت  رسيدند.  در بين اين تعداد، اتباع هندوستان، پاكستان، امارات  متحده عربي و يوگسلاوي هم وجود داشت. 
