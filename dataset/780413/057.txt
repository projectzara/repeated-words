 ملاحظاتي در باب طرح تغيير قانون انتخابات(4) در ماده 25 لايحه پيشنهادي دولت و طرح پيشنهادي كميسيون  شوراها و امور داخلي مجلس در باب قانون انتخابات مجلس  شوراي اسلامي آمده است: "وزارت كشور مامور قانون اجراي  انتخابات مجلس شوراي اسلامي بوده و مسئول حسن جريان  انتخابات است. بدين منظور مي تواند ماموريني جهت بازرسي  و كنترل جريان انتخابات به حوزه هاي انتخابيه و شعب ثبت نام و اخذ راي اعزام كند. "در تبصره لايحه پيشنهادي  دولت براي اصلاح قانون انتخابات آمده است: رئيس جمهور نيز مي تواند ماموران را جهت بازرسي و كنترل جريان  انتخابات و شعب ثبت نام و اخذ راي تعيين و اعزام نمايد.  اما در تبصره پيشنهادي كميسيون شوراها و امور داخلي مجلس  آمده است: هيچ سازمان و يا دستگاهي جز وزارت كشور و شوراي نگهبان تحت عنوان اجراي قانون انتخابات و يا نظارت  مجاز نيست در امر انتخابات دخالت كند و يا ماموران و بازرساني اعزام نمايد.  سابقه بحث: بحث اعزام بازرسان و ماموران تحقيق اولين بار در انتخابات دور سوم مجلس شوراي اسلامي در زمان حيات  بنيانگذار جمهوري اسلامي ايران حضرت امام خميني(ره)مطرح  شد. در مناقشه اي كه ميان وزارت كشور و شوراي نگهبان  مي رفت تا غائله اي به پا كند، حضرت امام(ره)گروهي از افراد معتمد دفتر خويش را مامور رسيدگي و تحقيق فرمودند كه نتيجه آن حل و فصل مناقشه بود. در انتخابات دوره پنجم  قانونگذاري مجلس شوراي اسلامي از طرف رئيس جمهور وقت  افرادي براي بازرسي و گزارش حسن اجراي  جريان انتخابات مامور شدند كه اين هيات با مقاومت روبرو شد و هيات بازرسي رياست جمهوري راه به جايي نبرد. اما اين ممانعت نافي مسئوليت رئيس جمهور در قبال مردم، رهبري  قانون اساسي و مجلس شوراي اسلامي نبود، چنانكه در انتخابات هفتمين دوره رياست جمهوري رئيس جمهور وقت آقاي  هاشمي رفسنجاني شخصا" و سرزده در مقر ستاد انتخابات  وزارت كشور حاضر شد و تا شروع و انجام انتخابات در مقر ستاد باقي ماند.  بحث حقوقي: طبق تبصره پيشنهادي كميسيون شوراها از آنجائيكه" هيچ "سازمان و يا دستگاهي مجاز به اعزام مامور و بازرس شناخته نشده است، ظاهرا" حتي نهاد رهبري و مقام  معظم رهبري نيز از اين حق محروم شده اند، رياست جمهوري  كه جاي خود دارد ثانيا" اعزام مامور تحقيق و بازرس نيز مرادف با دخالت گرفته شده است كه چنين نيست. آيا سئوالات  مجلس از قوه مجريه، تحقيق و تفحص مجلس در امور اجرايي  كشور و يا استيضاح وزيران دخالت قوه مقننه در قوه مجريه  است؟تحقيق و بازرسي فقط تحقيق و بازرسي است و با دخالت  به معني تغيير مسير جريان اجرايي انتخابات متفاوت است.  اين تبصره ظاهرا" ناشي از تفسير موسع كلمه "برعهده " موضوع اصل 99 قانون اساسي است كه در عاليترين شكل در ايام انتخابات وزارت كشور را از قوه مجريه به رياست  رئيس جمهور جدا مي كند و تحت امر شوراي نگهبان درمي آورد.  موقعيت رئيس جمهور در قانون اساسي: در قانون اساسي جمهوري  اسلامي ايران، رئيس جمهوري در 34 اصل مستقيما" موضوع حق  و تكليف قرار گرفته است و اگر آنچه در باب دولت در اصول  قانون اساسي آمده به قوه مجريه تعبير كنيم در 47 اصل  قانون اساسي رئيس جمهور و يا دولت موضوع حق و تكليف قرار گرفته است كه به عبارت يك چهارم 177 اصل قانون اساسي به  رئيس جمهور و دولت مربوط مي شود طبق اصل 113 قانون اساسي  پس از مقام رهبري رئيس جمهور عاليترين مقام رسمي كشور است و مسئوليت اجراي قانون اساسي و رياست قوه مجريه را جز در اموري كه مستقيما" به رهبري مربوط مي شود، برعهده  دارد. از طرف ديگر وفق اصل 122، رئيس جمهور در حدود اختيارات و وظايفي كه به موجب قانون اساسي و يا قوانين  عادي به عهده دارد در برابر ملت و رهبر و مجلس شوراي  اسلامي مسئول است اين درست است كه طبق اصل 134 قانون  اساسي رياست هيات وزيران با رئيس جمهور است كه بر كار وزيران نظارت دارد و وزير كشور نيز تحت امر اوست، اما آيا مي توان فقط براساس گزارش وزير كشور در هيات وزيران  و با تكيه بر آن درمورد عملكرد وزير كشور در باب انتخابات قضاوت كرد؟اگر خللي در اين باب بروز كرده باشد،  رئيس جمهوري بدون تحقيقات مستقل چگونه مي تواند بر حسن  اجراي اصولي از قانون اساسي(اصول مربوط به انتخابات) واقف شود؟ آيا رئيس جمهور صرفا" مي تواند با گزارش وزير كشور در مقابل رهبري، مجلس و ملت پاسخگو باشد؟ آيا مجلس مي تواند رئيس جمهور را از حقوق و تكاليف قانوني خود باز دارد؟ 
