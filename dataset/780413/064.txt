 گروه ورزشي: "مصطفي هاشمي طبا" رئيس سازمان تربيت بدني  بر لزوم آمادگي جسماني ورزشكاران براي حضور موفق آنان در رقابت هاي بين المللي تاكيد كرد هاشمي طبا صبح روز گذشته  در جلسه اي كه با حضور مربيان تيم هاي ملي رشته هاي  گوناگون ورزشي در سالن آمفي تئاتر دفتر امور مشترك  فدراسيون هاي ورزشي تشكيل شد، گفت در صورتي كه  فدراسيون ها و مربيان ايرادي نسبت به آزمون هاي آمادگي  جسماني مي بينند و يا راهكار جديدي درباره ارزيابي  ورزشكاران در نظر دارند، ارائه دهند.  وي گفت مسئله ارزيابي ورزشكاران يك مسئله كمي است كه  بايستي با عدد و رقم بيان شود و از اعمال سليقه در اين  باره خودداري گردد. هاشمي طبا در ادامه افزود جامعه ورزشي  و مربيان رشته هاي گوناگون ورزشي مي بايست خود را با موازين علمي تطبيق داده و سعي در يادگيري بيشتر در مورد مسائل و علوم ورزشي نمايند.  نكته: گفتني است آزمون هاي جانبي اين سازمان تاكنون  تاثير مثبت چنداني در نتايج تيمهاي منتخب كشورمان در رقابتهاي بين المللي نداشته است. به عنوان مثال اين  آزمونها در روند آماده سازي تيم واليبال پيكان كه در رقابتهاي جام باشگاههاي آسيا شركت داشت خلل ايجاد كرد و يا تيم ملي فوتبال ايران در حالي كه در اين آزمونها شركت  نداشت اما در عرض دو هفته، چند بازي سنگين انجام داد و حتي قهرمان بازيهاي آسيايي بانكوك هم شد. 
