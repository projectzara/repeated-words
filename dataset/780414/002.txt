 (بخش پاياني) نوشته: دكتر عزت الله فولادوند در يكي از صحنه هاي رمان، هنگامي كه همه(به استثناي  همسر چشم پزشك)كور شده اند و كورمالان در شهر سرگردانند و همه چيز از جمله مالكيت از ميان رفته و بي معنا شده  است(چون ديگر كسي نمي داند خانه و محل كار و اتومبيل و ساير اموالش كجاست و قادر به يافتن هيچ چيز نيست و همه  چيز مال همه است و مال هيچ كس نيست)، به گروههايي از كوران برمي خوريم كه "با گوش دادن به سخنان افراد كور ديگر خودشان را سرگرم مي كردند، سخنرانها سرشان را با هيجان به سوي شنوندگان مي گرداندند و شنوندگان با دقت به  سوي سخنرانان. "سخنرانها با ناديده گرفتن بيماري و گرسنگي و تشنگي و كثافت و مرگ و يكسره فارغ از اينكه چه  بلاي مهيبي بر سر همه آمده است و در اين زندگي پست تر از زيست جانوري ديگر چيزي نمانده كه درباره آن صحبت كرد.  " از محسنات اصول بنيادي نظامهاي بزرگ سازمان يافته از مالكيت خصوصي، از بازار آزاد پول، از اقتصاد آزاد، از بورس اوراق بهادار و سهام، از ماليات، از بهره، از مصادره، از توليد، از توزيع، از مصرف، از عرضه و تقاضا،  از فقر و ثروت، از ارتباطات، از سركوب و بزهكاري، از زندانها، از قانون كيفري، از قانون مدني، از مقررات  راهنمايي و رانندگي، از اسلحه، از ارتش، از قبرستانها،  ازپليس، از قاچاق، از مواد مخدر، از قمار، از هزينه كفن  و دفن، از عدالت، از وام، از احزاب سياسي، از انتخابات،  از مجلس، از حكومت، از افكار محدب يا مقعر، افقي يا عمودي يا مايل.. "سخن مي گويند(صص 48- 347). كوري،  عصاكش كوران ديگر شده است. براستي كه انسان در خسران است.  فاجعه اي كه در نتيجه كوري همگاني زندگي مردم را از هر سو فراگرفته، از قياس بيرون است. شايد هيچ كس تا پيش از خواندن رمان ساراماگو درست درنيافته باشد كه وقتي همه  كور مي شوند و ديگر كسي نيست كه كوران از او بپرسند و راهنمايي بخواهند، جهاني كه مي شناسيم چگونه يكسره از مدار عقل و منطق و احتمالات و انتظارات بيرون مي رود و به خلا بيكراني پرتاب مي شود كه در آن هيچ نقطه ثابتي  نيست كه با عطف به آن موقعيت هيچ چيز از جمله خودمان را پيدا كنيم داستايفسكي گفت اگرخدا نباشد، هر كاري رواست.  پي بردن به اين قضيه، بعد و عمق تازه اي به داستان  مي دهد در چنين فضا- يا بهتر بگوييم، خلائي - ديگر حتي  توقع زندگي ابتدايي و غارنشيني نيز نمي توان داشت و آينده اي غير از مرگ و نابودي مطلق در انتظار آدمي نيست.  آن نقطه ثابت كه مقام و مكانت هر چيز بايد باعطف به آن  تعيين شود، ممكن است به عقيده عده اي خدا باشد(چنانكه  براي پاسكال بود)، يا به نظرديگران انسان و كرامت انسان،  به هر حال، دروجوب آن ترديدي نيست.  فضاي وحشت انگيز زندگي كوران به زحمت توصيف شدني است.  كاميابي بزرگ ساراماگو در اين بوده كه توانسته است به  نثري ساده و به سبكي بي پيرايه و متين و گزارش گونه و گهگاه آميخته به طنز، مانند اسلاف بزرگوارش كافكا و كامو،  احساس به سر بردن در آن فضاي سرشار از رعب و خطر را اينگونه تا اعماق ذهن و عواطف خواننده رخنه دهد. طنز زيركانه و غافلگيرانه او به حوادث وحشتناكي كه ممكن است  از شرط پيوستگي و تكرار، قيافه رويدادهاي عادي روزانه  بگيرند و ذهن خواننده را كرخ كنند، عمق و برجستگي مجدد مي بخشد و خواننده را وحشتزده به خود مي آورد. ممكن است  تاريخنگاران ادبي آينده ساراماگو را همپايه كافكا و كامو نشمارند و او را نه تنها در سبك نگارش، بلكه در انتخاب موضوع و پروراندن موقعيتها و ايجاد چنان فضايي مخوف  وامدار آن دو بزرگوار بدانند، اما مسلما" كسي نخواهد توانست منكر نبوغ وي شود، كوري اثري تقليدي نيست ; محصول  مخيله اي نيرومند و خلاق است كه ما را بي محابا با جنبه هايي از هستي و زوايايي از ضميرمان روبرو مي كند كه  شايد تاكنون جرات رويارويي با آنها را نداشته ايم.  ترجمه كتاب خوب است. پيداست كه مترجم به زبان انگليسي  احاطه دارد و مرعوب نويسنده نيست و لحن نوشته و سطح سخن  را خوب دريافته و توانسته با امانت آن را به خواننده  فارسي انتقال دهد.(در اين زمينه مسلما" بايد از محمدرضا جعفري، ويراستار كتاب، نيز قدرداني كرد كه هركس با فرهنگ  جديد انگليسي به فارسي او كار كرده باشد، از خلال كلمات  و عبارات، تيزبيني خاص وي را در انتخاب تعبيرات دقيق  بويژه براي ترجمه اصطلاحات محاوره اي و روزانه انگليسي،  تشخيص مي دهد)گاهي نقايصي كوچك شايد ناشي از شتابزدگي  ديده مي شود كه به آساني با بازنگري براي چاپهاي بعدي  جبران پذير است. آنچه متاسفانه فعلا" جبران پذير نيست،  قطعه هايي است كه به تيغ سانسور گرفتار آمده است. يكي  از اين بخشها، نزديك به سه صفحه بزرگ متن اصلي(صص 58-  155 انگليسي)، آنچنان به گوهر هنري داستان آسيب رسانده  كه درست مانند اين است كه علت را از معلول ساقط كرده  باشند و از انزجار و خشم برحقي كه در نتيجه اعمال شنيع  مشتي دزد و آدمكش از اعماق وجود زني از شخصيتهاي داستان  برمي جوشد و به طغيان و خشونت حق جويانه او مي انجامد،  همه در اين قطعه كليدي نهفته است. با حذف آن به انگيزه  پاسداري از عفت عمومي، معناي انساني و هنري كل واقعه سلب شده است. من پس از خواندن اصل، به محذور مميزان پي بردم  (البته اگر مترجم پيشاپيش خود سانسوري نكرده باشد)و ديدم در شرايط كنوني چاره اي جز حذف آن نبوده است. اما به هر حال، از دريغ و اسف نمي توان خودداري كرد.  اميدوارم مسئولان(و متوليان خود گماشته)فرهنگ جامعه ما روزي سرانجام به آن درجه از ظرافت و دقت نظر برسند كه  دريابند فرق الفيه و شلفيه و كار هنري حقيقي چيست. ملاك  تفكيك هرزه نگاري از اثر هنري، مقصود و غرض پديدآورنده  است. كسي كه صرفا" به منظور تحريك شهوت و با توسل به  غرايز حيواني خواننده و بهره برداري مادي دست به قلم  مي برد، هرزه دراست و عقلا" ممكن است جوازي براي جلوگيري  از انتشار تراوشهاي مغزي او تصور گردد. اما حقانيت كار هنري ارزشمند در خود آن است و از بيرون نمي توان براي آن  تعيين تكليف كرد ما قصه يوسف و غزل غزلهاي سليمان را از قرآن و تورات حذف نمي كنيم زيرا علاوه بر آنكه به آنچه  از آفريدگار و برگزيدگان او رسيده دست نمي زنيم، به غرض  و هدف توجه داريم. خداوند بزرگترين و چيره دست ترين  هنرمند آفريننده است بنابراين، به خود حق مداخله در كار را نمي دهيم. همين حق را، منتها متناسب با مرتبه آدمي،  بايد براي آفرينندگان بشري نيز قائل باشيم كه، اگر نيك  بنگريم، همه ما را نهايتا" به سوي خالق مطلق رهنمون  مي شوند. از خدا خواهيم توفيق ادب. 
