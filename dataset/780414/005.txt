   * تنبيه، احساسات بچه ها را عوض مي كند. تمايل به  نافرماني و تنفر را تشديد مي كند، باعث ترس و جبن  مي گردد و آنها را گرفتار بار سنگين عقده حقارت مي سازد بسياري از مردم به تربيت كودك بدون استفاده از تنبيه  اعتقادي ندارند. آنان مي گويند عدم استفاده از تنبيه  رشته هاي نظم و انضباط را سست مي كند و كنار گذاشتن آن  نفي روشي است كه قرنهاي متمادي در تربيت بكار گرفته شده  است. ولي دكتر يوري ريوريكوف، جامعه شناس روسي اعتقادي  به موءثر بودن تنبيه فيزيكي ندارد و در مقابل به ارائه  روشهاي سرسختانه ديگري بدون استفاده از تنبيه فيزيكي  مي پردازد. بكارگيري اين روشها به هيچ وجه به معناي لوس  كردن بچه ها نيست.  زماني براي اثبات درستي بكارگيري تنبيه، بارها به اين  جمله معروف يونانيان باستان استناد مي شد كه "شخصي كه  تنبيه نشود چيزي ياد نمي گيرد و يا دست كم مسئوليتي در قبال اعمالش احساس نخواهد كرد. "چه بحثهاي بي اعتباري !  خانواده هاي بسياري هستند كه در آنها روشهايي مثل سيلي  زدن، طرد نمودن و يا غذا ندادن به بچه ها اعمال نمي شود.  دكتر ريوريكوف مي افزايد: اتفاقا" اين روشي است كه دختر بزرگترم را مطابق آن تربيت نمودم و اكنون در مورد كوچكترين فرزندم نيز بكار مي گيرم. خود به تجربه  دريافته ام كه تربيت بچه ها بدون استفاده از تنبيه  آسانتر است و نتايج بهتري را نيز در برخواهد داشت.  اين بچه ها مطيع ترند، اعتماد بيشتري به والدين خود دارند و تاثير بيشتري را از آنها مي پذيرند. جو خانواده  گرمتر و شادتر مي شود و لحظات تلخ كمتري پيش مي آيد. اين  عشق و صميميت مشترك و متقابل باعث ايجاد يك جو سالم  خانوادگي مي شود، يعني همان چيزي كه براي پيشرفت طبيعي و عادي يك بچه درحال رشد ضروري است.  وي در ادامه مي افزايد: البته تنبيه هم چندان بي نتيجه  نيست به همين دليل است كه در طي اعصارمورد استفاده قرار گرفته و برجاي مانده است ولي بنظر من ناكامي و زيان آن  هم براي كودكان و هم براي بزرگترها، بيش از سودمندي آن  است. تنبيه هميشه ترس را جايگزين وجدان مي كند و باعث  تحريك اميال و غرايز پست مثل دوست داشتن بيش از حد خود مي شود. تنبيه شايد بتواند تاثير غير مستقيمي بر وجدان  بگذارد. آنهايي كه دست به تنبيه مي زنند، اميال و غرايز پست خود مثل تنفر، خشم و بيرحمي را بروز مي دهند كه اين  امر منجر به ايجاد نمونه هاي بارز يك شخص لاقيد، منزوي و مطرود مي شود.  استفاده از تنبيه به عنوان يك ابزار تربيتي، مترادف با استفاده از زور و اجبار است. تنبيه، احساسات بچه ها را عوض مي كند. تمايل به نافرماني و تنفر را تشديد مي كند،  باعث ترس و جبن مي گردد و آنها را گرفتار بار سنگين عقده  حقارت مي سازد.  بنظر دكتر ريوريكوف تنها در مواردي خاص و آنهم موقعي كه  بچه اي به سن مقتضي رسيده باشد، مي توان او را بشدت  ملامت و توبيخ نمود. در مورد يك كودك بزرگتر، به زبان  آوردن چند كلمه محكم و قاطع كفايت مي كند فرياد زدن و بلند نمودن صدا، بويژه زيانبار است بخاطر اينكه اين عمل  احساسات لطيف بچه ها را نابود مي سازد و به سيستم عصبي  آنها صدمه مي زند. فرياد زدن و جيغ كشيدن، در بچه ايجاد ترس و بدبيني مي كند و او را مردم گريز، متجاوز و سست  اراده مي سازد.  زماني كه از دكتر ريوريكوف در مورد درستي روش خانواده اي  سئوال شد كه در آن بچه هابا دادن دسري متفاوت با آنچه در آنروز صرف مي شد، به عنوان مثال ژله به جاي ميوه، تنبيه  مي شدند، پاسخ او اين بود كه:  البته با اين روش به گونه اي نسبتا" ملايم تر، ناخشنودي  خود را به كودك ابراز مي كنيم و مي فهمانيم ولي اين روش  هم معايب و مشكلاتي دور از انتظار خواهد داشت، اول اينكه  استفاده از غذا به عنوان پاداش، همان استفاده از اجبار است، منتهي به گونه اي ملايم تر و معتدل تر. ثانيا" با اينگونه توبيخ، هر روز بايد خود را براي تهيه دو نوع دسر آماده كنيد كه البته اين بيشتر تنبيه و عذابي خواهد بود براي خود شما كه والدين كودك هستيد و نه خود كودك. مشكل  ديگر آنست كه اگر در يك روز كسي مستوجب تنبيه نبود، چه  كسي بايد ژله را بخورد؟ در ادامه او افزود كه: دستيابي  به اثرات بهتر، از طرق ديگري همچون تشويق، ارائه يك  نمونه و الگوي خوب و آموزش صبورانه امكان پذير مي باشد.  در اين مورد توبيخ و سرزنش نقشي كمكي دارد و تنها مي توان آنرا به عنوان وسيله اي كمكي جهت تصحيح اشتباهات  كودك در نظر گرفت. در جايي كه مي خواهيم تعادل و توازني  بين يك "آري "و يك "نه "محكم و قاطع ايجاد كنيم، تشويق  صميمانه و توبيخ ملايم و يا محكم، روشهاي تربيتي  استادانه اي هستند كه بكارگيري آنها مي تواند نياز به  اجراي تنبيه را منتفي سازد.  تحسين و توبيخ  به عقيده اين جامعه شناس، بكارگيري توامان تشويق و توبيخ،  موءثرتر مي باشد. اما اثر اينها چيست؟ وي در توضيح  مي گويد:  روانشناسان پي برده اند كه ترس بچه از اينكه اشتباه كند،  عملكرد او را ضعيف و خراب مي كند. ترس از تنبيه، مانع  بروز و توسعه مهارتهاي جديد مي شود حقايق موءيد اين  نظريه اند. قول دادن پاداش و جايزه نيز تقريبا" تاثيري  مشابه دارد، يعني بچه به دليل ترس و نگراني از دست دادن  جايزه، عصبي رشد مي كند و لذا عملكردي ضعيف خواهد داشت.  روانشناسان همچنين پي برده اند كه كنار گذاشتن و ترك  رفتارهاي ناشي از ترس، مشكل تر مي باشد. تنبيه(بويژه  تنبيه فيزيكي)باعث انعطاف ناپذيري و سنگدلي شده، اين  امر منجر به كله شقي، بي اعتمادي و زورگويي مي شود.  احساسات صميمانه و محبت آميز، باعث بروز رفتارهايي  متفاوت با موارد فوق مي شوند، هنگامي كه بچه كاري را به  خوبي انجام داد، بايد به تشويق و تحسين او پرداخت و زماني كه اشتباه كرد، بايد با بردباري او را راهنمايي و حمايت نمود. اين رفتارها انعطاف پذيرتر بوده و توسعه و بهبود آنها نيز آسانتر است.  آموزش و تعليم باعث مي شود كه روش بسيار موءثر نتيجه  طبيعي كه توسط ژان ژاك روسو ارائه گرديد، سودمند و مفيد واقع شود. اين روش بسيار ساده است و مي توان آنرا حتي در مورد يك بچه 3 ساله نيز بكار گرفت. اين روش مي گويد هر عملي همانند اشعه خورشيد است كه بسته به نحوه تابش آن  برزمين مي تواند تابستان گرم و يا زمستان سرد را پديد آورد. بايد به كودك فهماند كه اگر خوب عمل كند، به خود و اطرافيانش گرمي خواهد داد و اگر اشتباهي مرتكب شود،  نتيجه اي عكس خواهد گرفت.  بنابراين كودك بايد خود اشتباه خود را جبران و تصحيح كند.  ظرفهايي كه خوب شسته نشده باشند، بايد دوباره شسته شوند و اين به بهاي صرف وقت و تلاش خود او تمام مي شود. اگر اسباب بازي را شكسته است، بايد خودش آنرا به بهترين نحوي  كه مي تواند تعمير كند لباسهايي را كه خاك آلود كرده  است، بايد خودش تميز كند. زماني را كه بجاي انجام تكاليف  صرف بازيگوشي كرده است، بايد با نديدن يك برنامه  تلويزيوني جالب و يا كم كردن از ميزان خوابش جبران كند.  انتخاب با خود اوست ولي به هرحال تكاليفش را نبايد نيمه  تمام بگذارد. بايد به بچه تفهيم شود كه در اينجا والدين  " سنگدل "او نيستند كه بايد سرزنش شوند. بلكه تقصير تماما" به گردن خود اوست و تنها چيزي كه بايد فكري در مورد آن بكند، تنبلي و فراموشكاري خودش است.  البته همه اينها را بايد با مهرباني و پرهيز از هرگونه  سخنراني خسته كننده و ملال آور به بچه گفت و تفهيم نمود.  اين روش عادلانه و ساده اين پيام را از جانب ما به بچه  مي دهد كه:  " تويي كه سازنده زندگي خودت هستي و تويي كه مسئول چيزي  هستي كه از آن استفاده مي كني ; و اگر تو براي جبران  اشتباهاتت بكوشي، مطمئنا" بزرگترهايت ترا بخاطر تلاش،  صبوري و قدرت اراده ات خواهند ستود و حمايت خواهند كرد. " اين به بچه مي گويد كه انتخاب شرايط مطلوب يا نامطلوب به  عهده خود اوست و اين مسئوليت دادن به او از همان سالهاي  اوليه زندگي اش، وسيله اي موءثر جهت پرورش و شكوفايي  شخصيتي ارزشمند است.  به اعتقاد دكتر ريوريكوف، خصوصيات خوب در تمام بچه ها وجود دارند و تحت راهنماييهاي صبورانه بزرگترها، براحتي  شكوفا مي شوند و بهترين راه خلاص شدن از اشتباهات و تقصيرات، پرورش كمالات اخلاقي است. حرص و آز شكل كمال  نيافته عطوفت و مهرباني است، گستاخي شكل كمال نيافته  نزاكت است و ترسويي و حقه بازي شجاعتهايي است كه امكان  رشد و توسعه نيافته اند.  روش تربيتي خشن، هميشه يكطرفه و يك رويه است اين روش  فاقد جوشش و فوران قدرت و مهرباني است و به مهرباني و عشق به مثابه چيزي غير ضروري و بي فايده مي نگرد. با داشتن دوبال، شخص مي تواند به ارتفاع بالاتري در مقايسه  با يك بال برسد و بديهي است وجود دوبال قدرت و مهرباني  با يكديگر، كاراتر و مطمئن تر از بال قدرت به تنهايي است.  كتابهاي ژاپني مي گويند كه كودكان ژاپني هرگز فرياد نمي كشند، و ادعا مي كنند كه دليل اين امر آنست كه به  كودكان زير 5 يا 6 سال استقلال كامل داده مي شود و آنها هرگز تنبيه نمي شوند. البته نمي توان چندان به صحت اين  ادعاي ژاپني ها با توجه به معروف بودن آنها به داشتن  ممنوعيتها و محدوديتهاي بسيار، يقين داشت ولي مهم آنست  كه صرفنظر از جايي كه يك بچه در آن پرورش مي يابد،  آزاديها بايد بيشتر از ممنوعيتها باشند به دليل آنكه  هميشه تجربه يك امر(هر چند تلخ)معلم بهتري در مقايسه  با انجام ندادن و ممنوعيت آن است.  ارتباط نزديك، احساسات گرم و توجه صميمانه و مهربانانه،  ضرورتهاي اجتنابناپذيري هستند كه بايد بيدريغ و سخاوتمندانه در اختيار كودك قرار گيرند. هيچ چيز ديگري  نمي تواند به اندازه مهرباني قيد و بندهاي بسته شده بر قوه تميز و تشخيص ذاتي بچه را باز كند و شالوده عشق به  زندگي و عشق به همنوع را كه اساس به كمال رسيدن انسان  است، پي ريزي نمايد.  فضاي آكنده از مهرباني به رشد احساس رفاقت و خودباوري  بچه كمك مي كند، جوان را نسبت به مشكلات ديگران حساس و به خوب بودن با ديگران مشتاق مي سازد و انساني قابل  اعتمادتر، درستكارتر و اجتماعي تر مي پرورد. دوستي و رفاقت هوشمندانه و سازنده به پيدايش و رشد يك شخصيت  هوشمند، بخشنده و سازنده كمك مي كند.  منبع: اسپو تنيك  ترجمه: سعيد صفائي اسطلخ زير 
