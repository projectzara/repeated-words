 * احمد مسجدجامعي با ناشران خداحافظي كرد!  گروه علمي فرهنگي: تازه ترين برنامه ها و اقدامات  به عمل آمده در حمايت از نشر كشور از سوي احمد مسجدجامعي  قائم مقام وزير فرهنگ و ارشاد اسلامي در نشستي با نمايندگان ناشران كشور تشريح شد.  به گزارش خبرنگار همشهري در اين نشست كه در هتل لاله  تهران با حضور نمايندگان و اعضاي هيات مديره انجمن  اسلامي ناشران تهران، اتحاديه ناشران و كتابفروشان  تهران، تعاوني ناشران تهران، تعاوني ناشران قم و مشهد،  انجمن فرهنگي ناشران كتاب كودك و نوجوان و تعدادي از ناشران برگزيده و باتجربه برگزار شد احمد مسجد جامعي با تشكر از حضور فعال ناشران در فعاليت هاي فرهنگي گفت:  افتتاح شعبه ويژه نشر بانك رفاه كارگران يكي از گامهاي  موءثر در راه كاستن از مشكلات بانكي ناشران است.  وي افزود: اين شعبه داراي اختيارات ويژه اي در خصوص  همكاري با ناشران است، به ويژه آنكه افزايش دوران مشاركت  مدني از سه ماه به 6 ماه در قرارداد سال 78 بانك رفاه  منجر به طولاني ترشدن مدت بازپرداخت وام رفاه شده است.  وي اعتبار وام بانك رفاه كارگران را چهار ميليارد تومان  ذكر كرد كه شامل 3 ميليارد تومان وام و يك ميليارد تومان  وام اجاره به شرط تمليك خواهد بود. در مورد وام اخير آئين نامه مربوطه براي روشن شدن وضعيت چگونگي پرداخت آن  و نيز شرايط متقاضيان در دست تدوين است كه پس از تصويب به ناشران ابلاغ خواهد شد وي نقش اين وام را در گسترش  مراكز عرضه و فروش كتاب زياد توصيف كرد.  مسجد جامعي يكي ديگر از اقدامات انجام شده پس از نمايشگاه دوازدهم را تامين كاغذ مورد نياز ناشران دانست.  به گفته وي معاونت فرهنگي وزارت فرهنگ و ارشاد اسلامي طي  يادداشت تفاهمي با وزارت بازرگاني سهميه كاغذ ناشران را مشخص و ارز مربوط به واردات آن را در اختيار خود خواهد داشت. وي ميزان كاغذ پيش بيني شده براي مصرف ناشران در سال 78راسي تا پنجاه هزار تن ذكر كرد كه 30 هزار تن آن  از محل واردات كاغذ و مابقي از توليدات داخلي تامين  خواهد شد.  قائم مقام وزير فرهنگ و ارشاد اسلامي خريد كتاب از ناشران در سال 77 را موفق توصيف كرد و ضمن ارائه گزارشي  كوتاه از وضعيت خريد كتابهاي منتشره در سال 77 اظهار اميدواري كرد كه با توجه به تاثير اين فعاليت در جهت  رونق نشر و كتابخواني بودجه و اعتبار بيشتري به اين كار اختصاص يابد وي تعداد كتاب خريداري شده در سال 77 را بيش از 2300 عنوان كتاب از ميان بيش از 9 هزار عنوان  كتاب چاپ اول به ارزش ريالي بيش از 5/1 ميليارد تومان  ذكر كرد اين تعداد كتاب از بيش از 830 ناشر خريداري شده  است.  پيگيريهاي به عمل آمده درباره معافيت مالياتي ناشران و تصويب لايحه پيشنهادي دولت در خصوص معافيت دائم ناشران  از پرداخت ماليات در كميسيونهاي مربوطه به عنوان  تازه ترين اقدام وزارت فرهنگ و ارشاد اسلامي در زمينه  حمايت از نشر اعلام شد.  معاون فرهنگي وزارت ارشاد ارائه پيش نويس قانون نشر به  دولت و توافقات به عمل آمده با وزارت آموزش و پرورش و فرهنگ و آموزش عالي در اجراي طرحهاي توسعه فرهنگ  كتابخواني را از ديگر اقدامات حمايتي دانست.  مسجدجامعي در پايان اين مراسم ضمن خداحافظي از ناشران  خواستار مشاركت هر چه بيشتر آنها در فعاليتها به منظور كاستن از تصدي گري وزارت فرهنگ و ارشاد اسلامي مي شود. 
