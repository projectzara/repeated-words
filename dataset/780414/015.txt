 گروه اقتصادي: صادرات غيرنفتي، بهار امسال حدود 817 ميليون دلار بوده كه نسبت به مدت مشابه سال پيش 43 درصد افزايش داشته است.  مهدي كرباسيان رئيس كل گمرك ايران ديروز با اعلام اين  مطلب در جمع خبرنگاران افزود: وزن كالاهاي صادر شده بهار امسال بالغ بر 4 ميليون و 222 هزار تن بوده كه نسبت به  رقم مشابه سال گذشته 82 درصد بيشتر است.  وي در ادامه گفت: در اين مدت 4 ميليون تن كالا به ارزش 3 ميليارد و 133 ميليون دلار وارد كشور شده كه نسبت به  بهار پارسال به لحاظ وزني 10 درصد افزايش و از نظر ارزشي  24 درصد كاهش داشته است.  كرباسيان افزود: اقلام عمده صادراتي سال جاري از نظر دارابودن بيشترين سهم از كل ارزش صادرات غيرنفتي عبارتند از محصولات شيميائي با 2/20 درصد سهم به ارزش 165 ميليون  دلار، پسته و مغز پسته با 5/12 درصد سهم به ارزش 102 ميليون دلار، فرش دستباف با 9/13 درصد سهم به ارزش 113 ميليون دلار، مصنوعات مسي با 5/4 درصد سهم به ارزش 37 ميليون دلار و آهن آلات و فولاد با 7/9 درصد سهم به ارزش  79 ميليون دلار بوده است.  وي افزود: صادرات ايران از طريق بازارچه هاي مرزي در بهار امسال مجموعا" در حدود 17 ميليون و 900 هزار دلار بوده و آمار تجارت چمداني نيز 12 ميليون و 200 هزار دلار بوده است.  همچنين در سال جاري يك ميليون و 258 هزار تن كالاي  ترانزيتي به ارزش يك ميليارد و 140 ميليون دلار از ايران  عبور كرده است كه 45 درصد از نظر وزني و 27 درصد از نظر ارزشي نسبت به مدت مشابه سال گذشته افزايش داشته است.  كرباسيان تصريح كرد: آمار قطعي صادرات در سال گذشته 3 ميليارد و 40 ميليون دلار بوده كه نسبت به سال 76 در حدود 5 درصد افزايش داشته است.  رئيس كل گمرك گفت: در سال 76 بيشترين صادرات غيرنفتي  كشور به آلمان بوده و در سال 77 امارات متحده عربي 510 ميليون دلار واردات در صدر واردكنندگان كالا از ايران  قرار داشته است.  وي افزود: صادرات غيرنفتي كشور در سال گذشته 8/42 درصد به كشورهاي عضو سازمان كنفرانس اسلامي، 3/29 درصد به  اروپا و 1/18 درصد به كشورهاي عضو" اكو" و بقيه به ساير كشورها صورت گرفته است.  وي درباره ساده كردن امور گمركي گفت: سياست هاي اقتصادي  كشور در سيستم غيرتعرفه اي بايد به سمت سياست هاي  تعرفه اي برود و همراه با آن سياست هاي اقتصادي كشور بايد شفاف تر از حالا شود تا گمرك بتواند خودش را با بهترين قوانين تطبيق دهد زيرا مقررات گمرك تابعي از مقررات تجاري، بازرگاني و اقتصادي كشور است. 
