 گروه اقتصادي: موانع قانوني، ضعف ساختار زيربنايي،  اهميت دادن بيشتر به واردات، كم تجربگي در بازاريابي،  پايين بودن كيفيت محصولات، مشكلات نظام ارزي و آئين نامه هاي دست و پاگير براي واردات مواد اوليه و محصولات نيمه ساخته صنعتي موانع اصلي توسعه صادرات  غيرنفتي در ايران است.  سازمان توسعه صنعتي ملل متحد(يونيدو)در گزارشي با برشمردن عوامل و موانع بالا در مسير رشد صادرات غيرنفتي  در ايران مي افزايد، بيشتر قوانين و مقررات تجارت خارجي  ايران براي تسهيل واردات وضع شده و توجه كمتري به صادرات  دارد. ساختار زيربنايي كشور نيز در بخش حمل و نقل،  راه ها، بنادر و راه آهن بيشتر براي تسهيل واردات تنظيم  شده اند حتي شركتها و مراكز اقتصادي ايران بيشتر در زمينه واردات تجربه دارند. تعداد شركتهايي كه در امر واردات فعال هستند نيز به مراتب بيشتر از شركت هايي است  كه براي صادرات تلاش مي كنند. صادرات كشور در عمل محدود به فرش و خشكبار است. علاوه بر اين، واردات در ايران به  طور سنتي بسيار سودآورتر از صادرات بوده است.  يونيدو در زمينه موانع ناشي از نظام ارزي ايران مي گويد:  نظام ارزي موجود در ايران از سه طريق صادرات را تحت فشار قرار داده است. صادركنندگان موظف هستند درآمد ارزي خود را به نرخ رسمي تعيين شده از سوي بانك مركزي تبديل كنند،  بهاي كالاي صادراتي توسط يك هيات رسمي به دلار آمريكا تعيين مي شود و به صادركننده ابلاغ مي گردد. صادركننده  مدت معيني مهلت دارد(در حال حاضر 8 ماه)تا معادل ارزش  كالاي صادرشده، ارز وارد نظام بانكي كشور كند. ثابت بودن  نرخ رسمي تبديل دلار به ريال(هر دلار معادل 3000 ريال) موجب شد تا صادركنندگان نتوانند اثرات تورم را در افزايش  هزينه هاي توليد جبران كنند.  در نتيجه قدرت رقابت صادركنندگان ايراني در بازارهاي  جهاني كاهش يافت.  اين سازمان بين المللي مي افزايد: بسياري از كارخانه هاي  صنعتي ايران نيازمند واردكردن مواد خام و مواد نيمه ساخته صنعتي براي توليد هستند. واردكردن اين مواد تحت كنترل قوانين سخت گيرانه و پيچيده اي دارد.  گواهي عدم توليد اين مواد در داخل، كسب مجوز واردات از وزارت بازرگاني، گواهي واردات از وزارت صنايع، كسب موافقت بانك مركزي براي گشايش اعتبار و گواهي كيفيت،  گواهي بها و گواهي مبدا واردات از جمله اين مقررات و قوانين دست و پاگير براي تامين مواد مورد نياز صنايع  بشمار مي آيند.  براساس گزارش يونيدو كسب اين مجوزها و گواهي نامه ها به  طور معمول يك سال به طول مي انجامد در برخي موارد، مدت  مذكور تا دو سال و حتي بيشتر است. عدم اطمينان هاي ناشي  از چنين وضعي ادامه توليد را با دشواري و حتي خطر توقف  كامل روبرو مي كند. علاوه بر اين، تغيير دائمي مقررات و قوانين، برنامه ريزي درازمدت را براي بازاريابي و توسعه  صادرات ناممكن مي كند اين سازمان در ادامه گزارش خود براي رفع موانع توسعه صادرات در ايران توصيه مي كند كه،  قوانين مربوط به صادرات به حداقل ممكن كاهش داده شود،  وضع هر قانون تازه در اين زمينه بايد با تامل و تدبير و به نحوي باشد كه موجب ايجاد اعتماد شود و برنامه ريزي  ميان مدت را امكان پذير سازد. همچنين مقامات رسمي عملكرد خود را محدود به نظارت بر امور كنند و از دخالت در جزئيات روزمره فعاليت هاي مربوط به صادرات خودداري كنند. 
