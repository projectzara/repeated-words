 گروه اقتصادي: ايران پيش بيني كرد با توجه به پايبندي  دقيق اعضاي اوپك به سطح مورد توافق كاهش توليد در ماه  ژوئن روند افزايش بهاي نفت همچنان سير صعودي خود را حفظ مي كند.  به گزارش رويتر از دبي حسين كاظم پور اردبيلي نماينده  ايران در سازمان كشورهاي توليدكننده نفت، اوپك ديروز اعلام كرد رعايت 93 درصد از تعهدات مورد توافق از سوي  توليدكنندگان جهاني در ماه ژوئن در قبال كاهش سطح توليد به ميزان بيش از دو ميليون بشكه در روز موجب كمك به روند بهبود قيمت نفت مي شود.  اردبيلي گفت ما از رعايت دقيق سهميه ها و توافقهاي مربوط به كاهش توليد تحت تاثير قرار گرفته ايم و اطمينان داريم  كه توليدكنندگان همچنان به رعايت كامل توافقهاي موجود پايبند هستند.  وي افزود گزارشهاي منابع ثانويه همگي از سطح رضايت بخش  پايبندي به توافقها بالغ بر 93 درصد حكايت دارد و پيش بيني كرد افزايش مورد انتظار سطح تقاضا در سه ماه  سوم سال جاري در كنار تداوم روند رعايت كاهش توليد موجب استحكام جايگاه بهاي كنوني نفت شود. اردبيلي گفت تقاضا در حال افزايش است در حالي كه عرضه ثابت باقي مي ماند و بنابراين در ماه ژوئيه ما شاهد بهبود بهاي نفت در سطح  مورد نظر اوپك خواهيم بود. 
