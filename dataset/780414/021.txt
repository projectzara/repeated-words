 دكتر حسين عظيمي استاد دانشگاه ديروز در همايش تبيين  راهبردها و خط مشي هاي دستگاههاي اجرايي استان خراسان در مشهد گفت: در قالب برنامه سوم توسعه اقتصادي و اجتماعي  هر سال 400 هزار نفر جوان وارد بازار كار مي شوند.  به گزارش خبرگزاري جمهوري اسلامي وي افزود: اگر انديشه اي براي ايجاد اشتغال نشود در طول اجراي اين  برنامه دو ميليون جوان بيكار خواهيم داشت.  به گفته او اين در حالي است كه هم اكنون دو ميليون و 500 هزار نفر در كشور بيكار هستند.  دكتر عظيمي همچنين گفت: بخش آموزش و پرورش نيز در چشم انداز سال 1400 كشور نيازمند سه تا 5/3 ميليون نفر معلم است اين در حالي است كه هر ساله 30 تا 40 هزار نفر معلم در كشور استخدام مي شوند.  به گفته اين استاد دانشگاه، توليد سرانه كشور از سال  1375 تاكنون تغيير نيافته است.  او افزود: توليد ملي هر خانوار كشور حدود 134 هزار تومان  است.  وي گفت: از اين ميزان درآمد، 32 هزار تومان در بخشهاي  دولتي و خصوصي سرمايه گذاري مي شود.  دكتر عظيمي افزود: از درآمد خانوار 33 هزار تومان نيز صرف تامين هزينه بهداشت، درمان، آموزش، دفاع، نظم و امنيت هزينه مي شود، 7000 تومان بازپرداخت بدهيهاي خارجي  است و 62 هزار تومان باقي مانده به مصرف عادي خانوار مي رسد.  وي افزود: متوسط ماهانه هزينه خانوار شهري 100 هزار تومان و روستايي 75 هزار تومان است.  او گفت: به اين ترتيب خانوار شهري و روستايي به دليل  بيماربودن بدنه اقتصاد كشور زير خط تامين قرار مي گيرند.  وي افزود: درآمد ارزي سرانه كشور از فروش نفت در سال  1356 براي جمعيت 34 ميليون نفري 800 دلار بود. همين رقم  با توجه به كاهش بهاي نفت و افزايش جمعيت به 180 دلار رسيده است در واقع كشور ايران سالانه 35 ميليارد دلار از منابع طبيعي و ثروت ملي استفاده مي كند. 
