 در قسمت پاياني گزارش حاضر كه به بررسي علل و ريشه هاي  حوادث رانندگي در شهرها و جاده ها اختصاص يافته با اشاره  به آمار خسارات ناشي از حوادث رانندگي در نيمه دوم سال  1377، پيشنهادهاي مناسب و راهكارهاي ممكن براي جلوگيري  از اين قبيل حوادث نيز مطرح شده است. در بخش صنعت كشور ما يكي از شاخص هاي مهم رشد، توليد انواع خودرو است، اما بايد اين واقعيت را نيز درنظر داشت كه به تناسب بهره مندي شمار بيشتري از هموطنان ما از خودروهاي توليد داخل، بايد ايمني رفت و آمددر جاده ها و خيابان ها را به مثابه يك نياز ملي تامين كنيم و اين گونه نباشد كه  ميان افزايش آمار توليد خودرو و حوادث رانندگي در كشور يك رابطه مستقيم برقرار باشد!  در جاده ها و خيابان ها به ويژه گذرگاههاي شهر بزرگ و پرجمعيت تهران هرروز شاهد وقوع حوادث رانندگي هستيم و هر سال شمار قابل توجهي از مردم كشور ما در جريان اين حوادث  جان خود را ازدست مي دهند و خسارات بسيار سنگيني متوجه  منابع اقتصادي كشور مي شود. وقوع حوادث رانندگي در هر جاي جهان كه رفت و آمد خودروها جريان داشته باشد،  اجتنابناپذير است، اما اين قبيل حوادث ظرف سه دهه اخير در كشور ما چنان افزايش يافته و شتاب گرفته است كه  امروزه ايران ازلحاظ تعداد حوادث رانندگي و تلفات ناشي  از آن درصدر كشورهاي جهان قرار دارد. در بررسي علل و ريشه هاي وقوع اين قبيل حوادث زيانبار به عوامل گوناگوني  مي رسيم، كه مهم ترين آنها نبود انضباط اجتماعي در زمينه  رعايت قوانين و مقررات راهنمايي و رانندگي و همچنين نقص  فني و مهندسي گذرگاههاست. ايمن نبودن خودروها به دليل  عدم استاندارد قطعات آنها نيز يكي از دلايل مهم وقوع  اين قبيل حوادث رانندگي مي باشد.  براي پيشگيري از وقوع حوادث ناگوار رانندگي و ضايعات  جاني و مالي ناشي از آن در بسياري از كشورها تدابير و روش هاي علمي و منطقي و قانوني در جهت تامين نظم ترافيك  و ساماندهي حمل و نقل صورت گرفته است و مسئولان مربوطه  در حد زيادي موفق به كاهش حوادث شده اند.  متاسفانه در كشور ما به موجب آمارهاي موجود و اعلام  نهادهاي مرتبط، حوادث ناشي از حمل و نقل شهري و جاده اي  ازجمله تصادفات رانندگي در حال افزايش است و در اين  رابطه خسارات هنگفتي اعم از مالي و جاني متوجه هموطنان  ما مي گردد، درحالي كه اقدامات اساسي و جدي براي مهار اين ضايعات سنگين نداشته ايم.  برابر آمار منتشره از سوي اداره پزشكي قانوني كشور،  تعداد تصادفات منجر به فوت در نيمه دوم سال 1377يعني از اول مهرماه تا پايان اسفندماه 6007 نفر بوده است.  اين تعداد جان باختگان هموطنان ما هستند كه درطول زمان  ذكرشده، براثر حوادث رانندگي در جاده ها و خيابان ها جان  خود را ازدست داده اند، اين افراد هركدام سرپرست خانوار و يا عضو خانواده اي بوده اند كه با مرگ آنان قطعا"  شيرازه زندگي معمولي شان پاشيده شده است و يا عضوي فعال  و متخصص و كارآمد جامعه بوده اند، كه از بيت المال براي  تربيت و آماده سازي آنان هزينه شده است، كه خود خسارات  سنگيني براي كشور ما محسوب مي شود. در تجزيه و تحليل  آمار ذكر شده به حقايق تاسف بار و تكان دهنده اي مي رسيم:  1- آمار فوت شدگان از نظر سني:  10 تا 20 سال 872 نفر 20 تا 30 سال 1214 نفر 30 تا 40 سال 913 نفر 40 تا 50، 725 و 50 تا 65 سال 1065 نفر حدود 2100 نفر از اين عده نوجوانان و جوانان تا مرز 30 سال هستند كه نيروي قابل توجهي از فعالان و سازندگان  كشور مي باشند، از بين رفتن اين تعداد آن هم در طول 6 ماه از سال ضايعه اي بسيار سنگين است.  2- در بخش دوم اين بررسي ملاحظه مي كنيم كه فوت شدگان در حوادث رانندگي شش ماهه دوم سال 1377، 4816 نفر مرد و 1188 نفر زن بوده اند.  به اين دليل كه مردان بيشتر از زنان مسئوليت اداره  خانواده و تامين معاش را برعهده دارند، بيشتردرمعرض  خطرات ترافيكي قرار مي گيرند.  3- در بخش سوم اين تحليل مي بينيم كه تحصيلات و آگاهي چه  ارزش و تاثيري در روند زندگي فردي و نهايتا" جامعه دارد:  1805 نفر از فوت شدگان بيسواد و 1495 نفر تحصيلات  ابتدايي داشته اند8760 نفر تحصيلات راهنمايي و 872 نفر داراي تحصيلات متوسطه بوده اند و همچنين 197 نفر از تحصيلات دانشگاهي برخوردار بوده اند.  براي پيشگيري از اين گونه حوادث مرگبار و خسارت زا بايد به برنامه ريزي هاي درست و قابل اجرا روي آورد. در ملاحظه آمارهاي فوق چند نكته مهم و اساسي قابل استنتاج  مي باشد.  نخست آنكه شمار قابل توجهي از جان باختگان داراي  ميانگين سني 10 تا 30 سال بوده اند و به اين ترتيب بخش  مهمي از نيروهاي فعال و مورد نياز جامعه را از دست  داده ايم. گروه ديگري از قربانيان حوادث رانندگي شامل  ميانسالان مي باشد كه ازلحاظ تجربه و توان كاري در رده هاي كارشناسي و مديريتي قرار داشته اند، خواه براي  خانواده خود و خواه براي مجموعه هاي كوچك و بزرگ اجتماعي  و سازمانها و نهادها كه به هرحال يك خسارت سنگين اقتصادي  است. اما دامنه زيان هاي معنوي، آسيبهاي روحي و رواني  اين حوادث بخصوص براي بازماندگان و خانواده هايي كه  سرپرست و نان آور خود را ازدست مي دهند، غيرقابل محاسبه  و غيرقابل جبران مي باشد. كارشناسان خسارات ناشي از حوادث رانندگي در ايران را بين 5/2 تا 3 درصد از درآمد ناخالص ملي كشور برآورد مي كنند، درحالي كه آثار و پيامدهاي آن ازلحاظ عاطفي و لطمات رواني غيرقابل محاسبه  است.  با توجه به بحث هاي فوق اين پرسش ها مطرح مي شود كه آيا اين ميزان خسارات و زيان هاي واردشده به جامعه قابل  پيشگيري نيست؟ آيا نمي توانيم با به كارگيري روش هاي  نظارتي، دقيق و علمي حمل و نقل شهري و جاده اي از گسترش  اين حوادث و زيان هاي سنگين آن جلوگيري كنيم؟ بديهي است  در كشورهايي كه عليرغم وسعت كم چند يا چندين برابر ما خودرو دارند، با استفاده از راهكارهاي موءثر، موفقيت هاي  قابل ملاحظه اي در زمينه مهار تخلفات، جلوگيري از حوادث  رانندگي و خسارات ناشي از آن حاصل شده است. براي انجام  چنين كاري در ايران بايد ابتدا روش هاي كنوني كه بيشتر قديمي و سنتي مي باشند، مورد مطالعه قرار بگيرد و با توجه به نياز كنوني كشور و موقعيت زمان و مكان، نسبت به  انتخاب روش ها و راهكارهاي مناسب اقدام شود.  تجربه هاي گذشته گوياي اين واقعيت تلخ است كه هرازگاهي  با وقوع يك حادثه دلخراش رانندگي كه موجب آزردگي افكار عمومي مي شود، وسايل ارتباط جمعي و حتي مسئولان  واكنش هاي هيجان انگيزي نشان مي دهند، اما اين واكنش ها،  بسيار زودگذرند و بررسي ريشه هاي وقوع حادثه كه بسيار ضروري و حياتي مي باشد، به بوته فراموشي سپرده مي شود.  تجارب ديگران نشان مي دهد كه براي ساماندهي حمل و نقل  شهري و جاده اي و جلوگيري از هدررفتن سرمايه هاي ملي، در وهله نخست بايد مطالعات و تحقيقات لازم انجام شود و سپس  به بررسي، انتخاب و اجراي راهكارهاي مناسب اقدام شود.  هرچند حمل و نقل كنوني كشور در شهرها و جاده ها درطول  يكصد سال گذشته با استفاده از قوانين و مقررات قديمي و سنتي اداره شده است و شايد چنين به نظر برسد كه ايجاد تحول در اين قوانين دشوار باشد، اما راه چاره براي حل  معضلات كنوني و رسيدن به يك شبكه حمل و نقل مطمئن و با حداقل ضايعات و تلفات، مستلزم بهره گيري از روش هاي علمي  و همچنين استفاده از نيروهاي ماهر و كارآمد مي باشد.  پراكندگي مسئوليت ها در قالبهاي سازمان هاي موجود و اداره كننده نظام حمل ونقل كشور يكي از موانع مهم  به كارگيري از روش هاي علمي و موءثر مي باشد. بايد ضمن  ارائه تعريفي دقيق و علمي از يك سيستم متمركز و كارآمد،  فصل مشترك مسئوليت سازمان هاي كنوني شناسايي شود و در قالب يك تشكيلات نوين و فراگير، سازماندهي گردد. بديهي  است در چنان شرايطي مسئولان موظف به پاسخگويي در تمامي  زمينه هاي مربوط به حمل و نقل شهري و جاده اي خواهند بود.  نكته ديگر پي گيري علل وقوع حوادث رانندگي شديد و پرهزينه در شهرها و خارج از شهرها تا حصول نتيجه قطعي  است، تا مشخص شود كه آيا نقص مهندسي جاده، نقص فني  خودروها، عدم توانايي راننده و يا عدم رعايت مقررات  راهنمايي و رانندگي، كداميك در وقوع حادثه رانندگي دخيل  بوده است و بجاست كه علت اصلي حادثه پس از شناسايي در وسايل ارتباط جمعي به آگاهي عموم برسد و نسبت به پيگرد مسبب يا مسببين آن و اخذ خسارت هاي وارده اقدام شود.  اكنون بيش از يك سال از حادثه دلخراش سقوط اتوبوس  مسافربري در درياچه سد كرج سپري مي شود و هنوز به صورت  شفاف مقصر اين حادثه شناسايي و معرفي نشده است. مواردي  از اين قبيل بسيار زياد است و متاسفانه، لاپوشاني علل  وقوع حوادث رانندگي به صورت يك عادت درآمده است. در حوادث شهري، بيشترين نقش را رانندگان بي احتياط خودروهاي  پرشتاب برعهده دارند، آنها از يك طرف باعث مرگ رهگذران،  حتي در روي خطوط عابر پياده مي شوند و ازسوي ديگر، به  دليل برهم زدن تعادل حركت خودروها به طور مضاعف باعث  وقوع حوادث رانندگي مرگبار مي شوند با اين وجود هنوز از سوي مسئولان مربوطه در زمينه كنترل سرعت و تخلفات اين  قبيل رانندگان، هيچ برنامه موءثر و سازمان يافته اي اعلام  نشده است و متاسفانه بزرگراههاي تهران در ساعات اوليه  صبح و يا در شب، به صحنه قانون شكني و يا در واقع  وحشت آفريني اين قبيل رانندگان تبديل مي شود و رانندگان  و سرنشينان ديگر خودروها، براي عبور از اين مسيرها بايد لحظه هاي آميخته به اضطراب و دلشوره را تحمل كنند.  بي ترديد مردم تهران منتظرند تا حداقل در اين زمينه  ترتيبات قانوني به منظور برخورد با متخلفان و ساماندهي  به رفت و آمد خودروها به ويژه در شب فراهم گردد تا خود دليلي باشد بر اينكه، جهت گيري لازم براي اصلاح وضعيت  حمل و نقل كشور را آغاز كرده ايم. 
