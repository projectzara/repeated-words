 " حافظ اسد" رئيس جمهور سوريه در نخستين ديدار خود از روسيه از زمان فروپاشي اتحاد شوروي در سال 1991، امروز وارد مسكو خواهد شد تا تلاش كند نقش روسيه را به عنوان  يكي از حاميان فرايند صلح خاورميانه فعال سازد.  به گزارش خبرگزاري فرانسه، مطبوعات رسمي سوريه به نقش  متوازن كننده اي كه دمشق اميدوار است مسكو بتواند همراه  با واشنگتن در فرايند صلح خاورميانه ايفا كند، اهميت  قائل شده اند.  روزنامه تشرين ارگان رسمي دولت سوريه نوشت: روسيه  مي تواند توازن را در فرايند صلح خاورميانه احيا و براي  اجراي قطعنامه هاي سازمان ملل و اصل زمين در برابر صلح  تلاش كند.  روزنامه" الثوره "هم خواستار نقش فعال روسيه در جهان و خاورميانه براي تصحيح مسير فرايند صلح شد.  به نوشته اين روزنامه، مشاركت قويتر روسيه به معناي يك  صلح واقعي، عادلانه و جامع است.  سوريه همواره شكايت كرده است كه قصور روسيه در استفاده  كامل از موقعيت خود به عنوان يكي از دو حامي فرايند صلح،  به نفع اسرائيل تمام شده است.  ديدار اسد از مسكو زماني انجام مي شود كه قرار است باراك  در هفته جاري دولت جديد خود را معرفي كند و وعده داده  است كه در عرض يك سال به اشغال 21 ساله جنوب لبنان پايان  دهد و مذاكرات صلح با سوريه را آغاز كند.  باراك و اسد هر دو طي مصاحبه هاي اخير خود عبارت صميمانه  بي سابقه اي در اشاره به يكديگر به كار برده اند كه  تحليلگران را به اين باور رسانده است كه مذاكرات صلح قطع  شده در ماه مه سال 1996، امكان دارد بزودي و در ماه  آينده از سر گرفته شود.  به گفته ديپلماتهاي غربي در دمشق، اسد در سفر به مسكو سعي خواهد كرد از آمادگي مقامات روسيه در مورد پافشاري  بر نقش شان در فرايند صلح خاورميانه و بويژه بعد از نقش  اخير روسيه در كوزوو، اطلاع حاصل كند.  اسد در طول سفر دوروزه خود همچنين بدهي ده ميليارد دلاري  دمشق به مسكو را هم مورد بحث قرار خواهد داد.  بدهي مذكور مربوط به خريدهاي تسليحاتي سوريه در زمان  شوروي سابق است سوريه در جريان جنگ سرد متحد كليدي مسكو در خاورميانه بود و ارتش اين كشور با سلاحهاي روسي مجهز شده است.  سفر اسد قرار بود در ماه آوريل صورت گيرد، اما به دلايل  فني به تعويق افتاد. 
