 به دنبال بروز اختلاف مجدد آمريكا و ناتو با روسيه در مورد تركيب نيروهاي حافظ صلح بين المللي كوزوو، مسكو مجبور شد استقرار 120 چترباز خود در كوزوو را به تاخير بيندازد.  به گزارش خبرگزاري فرانسه، مجارستان، روماني و بلغارستان  به درخواست واشنگتن و ناتو به هواپيماهاي روسي اجازه  عبور از حريم هوايي خود براي انتقال نيروهاي اضافي به  كوزوو را ندادند اين اقدام با واكنش منفي مقامات روسي  روبرو شد و خشم آنها را برانگيخت. در حال حاضر تنها چندصد سرباز روسي سرگرم حفاظت و مدرن سازي فرودگاه  پريشتينا، مركز كوزوو هستند.  مقام هاي آمريكايي خواهان تفاهم آشكاري با روسها در مورد نقشي كه بايد در نيروهاي حافظ صلح ايفا كنند هستند.  پس از گفتگوهاي دشوار هلسينكي در مورد ساختار و تشكيل  نيروي حافظ صلح، توافق حاصل شد، اما مقام هاي آمريكايي  گفتند كه روسيه پس از اين توافق تلاش كرده است تعديلهايي  در آن ايجاد كند كه به موجب آن نيروهاي روسي گزارش  فعاليت هاي خود را به رهبران مسكو ارايه دهند. اما ناتو اصرار دارد كنترل كليه نيروهاي بين المللي در كوزوو را به عهده داشته باشد.  روسيه تعهد كرده كه نزديك به 3600 سرباز براي شركت در نيروي حافظ صلح در كوزوو فراهم كند. 
