 به نوشته هفته نامه "آبزرور" چاپ لندن، اسامه بن لادن،  به طور مخفي، در مزرعه اي در نزديكي شهر جلال آباد افغانستان بسر مي برد به گزارش ايرنا، آبزرور در گزارش  اختصاصي در شماره ديروز خود مي نويسد، بن لادن در ماه  اكتبر گذشته، براي خريد اين مزرعه مبلغ نامعلومي به  طالبان پرداخت و حدود دو ماه قبل، به اين محل نقل مكان  كرد. وي روز سه شنبه گذشته در شهر جلال آباد رويت شده  است.  آمريكا مدعي است اسامه بن لادن در عمليات انفجار سفارتخانه هاي اين كشور در كنيا و تانزانيا، در سال  گذشته دست داشته و يك جايزه 5 ميليون دلاري براي يافتن  وي تعيين كرده است.  به گزارش آبزرور، فاش شدن محل جديد اختفاي بن لادن در افغانستان باعث شرمساري طالبان خواهد شد. اين گروه در ماه فوريه گذشته مدعي شد هيچ اطلاعي از محل اختفاي بن  لادن ندارد. اما به نظر مي رسد طالبان ضمن اطلاع كامل  از محل اختفاي بن لادن، از وي مراقبت نيز مي كنند. اين  هفته نامه مي افزايد، آمريكا تاكنون نتوانسته است در اقدام عليه بن لادن در افغانستان موفق باشد و حداقل دو طرح ترور وي با شكست كامل مواجه شده است. منابع اطلاعاتي  در پاكستان مي گويند طرح جديد براي ترور بن لادن نيز 6 هفته قبل فاش شد و تمام افراد درگير در آن، به قتل  رسيدند. 
