   اشاره: سمينار" ايران در قرن 21- تداوم و تغيير" كه  اخيرا"(2018 ژوئن 1999)در قبرس برگزار شد، صاحبنظران  و سياستمداران زيادي از ايران و جهان را در موضعي برابر،  گردهم آورد. مسايل مربوط به مدرنيته و فرهنگ، سياست و جامعه، رسانه ها، اقتصاد، ايران و جامعه بين الملل و ايران در هزاره جديد، بخش هاي محوري اين همايش بود كه به  دعوت و همت مركز جهاني گفت وگو تشكيل شد طرح سلسله  ديدگاههاي نظري كه توسط انديشمندان و صاحبنظران مطرح شد،  دامنه مباحث را از ظرفيت ها و موضع گيريهاي سياسي و مناقشات روزمره فراتر برد; اين نقطه نظرات جداي از مناسبات دولت ها و نيز صبغه خبري آن، مي تواند به  چشم اندازها و ظرفيت هاي موجود ميان نخبگان ملت ها و نيز ارائه تصويري عميق و همه جانبه از فرهنگ و منطق گفت وگو،  دامن زند.  در اين همايش، آيت الله سيد محمد بجنوردي، محمدتقي فاضل  ميبدي، عمادالدين باقي و علي پايا چهار سخنران روز اول  سمينار بودند كه به امور حوزه روحانيت و معارف ديني  پرداختند. دكتر تقي آزاد، محمود راسخ و هوشنگ مهدوي حوزه  سنت، تجدد و مسايل روشنفكري در ايران را مورد نقد و مداقه قرار دادند دكتر حميد احمدي، عليرضا علوي تبار،  اعظم طالقاني و شهلا شركت درباره آينده اسلام سياسي در خاورميانه، سياست و جامعه ايران و نيز جوانان و زنان  سخنراني كردند. فرآيندهاي اصلاح، دمكراسي و پيشرفت توسط آقايان قاسم شعله سعدي، حسين بشيريه، علي صالح آبادي و احمد نقيبزاده مورد بررسي قرار گرفت.  علي حكمت، شمس الواعظين و مجيد محمدي، تصويري از رسانه هاي امروز ايران ارائه دادند. دكتر حسين عظيمي،  محمد طيبيان، دكتر گواهي، رضا فرشيدمند و شهاب مختاري به  ارزيابي مسايل اقتصادي ايران پرداختند. دكتر داوود هرميداس باوند، دكتر احتشامي و شهرام چوبين درباره مسايل  خارجي ايران با خاورميانه، جهان عرب و اروپا سخن گفتند.  ويتالي نامكين، شيرين هانترو محسن ميلاني مسايل ايران در شرق، خليج فارس و درياي خزر را مورد كنكاش قرار دادند.  دكتر رضا رئيسي طوسي، عزت الله سحابي، ابراهيم يزدي و عباس عبدي گروهي بودند كه درباره روابط ايران و آمريكا سخن گفتند. اوليورروا، ابراهيم كادوا، فريده فرهي،  ريچارد مورفي و گري سيك آخرين گروهي بودند كه درباره  مسايل سياست خارجي ايران و نيز روابط آن با جهان غرب سخنراني كردند. آنچه از نظرتان مي گذرد متن گفتارآقاي  رئيسي طوسي است كه در بخش روابط ايران و آمريكا مطرح شد.  فرهنگ و انديشه  دكتر رضا رئيسي طوسي  جاي خوشبختي است اگر گفت وگوها در مركز جهاني و در ديگر موءسسات مشابه بتواند سهمي در گسترش و بهبود روابط ملت ها،  صلح جهاني، دموكراسي و رعايت حقوق بشر ايفا كند. اگر گفت وگو بيان برداشت از درك يك واقعيت از يك سو و نقد متقابل از آن برداشت براي رسيدن نسبي به حقيقت است تا ملت ها بتوانند با عيان كردن واقعيت ها با يكديگر به  تعامل بپردازند، گفت وگو در قدم اول نياز به شناخت  واقعيت دارد.  در امر روابط ايران و آمريكا كه موضوع اين نوشته است  نسلي كه من متعلق به آنم براي 25 سال از روابط ايران و آمريكا به شدت رنج برده است و پس از انقلاب اسلامي 1979 مشتركا" با نسل بعدي خود خسارات انساني، مادي و معنوي  جانكاهي را تحمل كرده است.  مردم ايران براي مردم آمريكا كه پيروان حضرت مسيح هستند احترام زيادي قائلند و خود را از آنها جدا نمي دانند. در آيات زيادي از قرآن تاكيد شده است كه هيچ فرقي بين هيچ  يك از پيامبران وجود ندارد. احترام، علاقه و عشق به  پيامبران الهي بخشي از فرهنگ مردم ايران است. به اين  دليل امري عادي است كه ايراني ها فرزندان خود را با اسامي تمامي پيامبران، ابراهيم، اسماعيل، اسحاق، موسي،  عيسي و محمد نامگذاري مي كنند ملت ايران ملتي صلح دوست  و آرامش طلب است. در طول دو قرن گذشته هيچ گونه تجاوزي  به همسايگان خود نداشته است. حتي در دوران انقلاب كه  روحيه گسترش طلبي از عوارض طبيعي آن است، ايران به  همسايگان كوچكتر خود تجاوزي نكرد. من همچنين فكر مي كنم  كه دانستن ديدگاههاي مردم ايران براي دولتمردان آمريكا نيز مفيد است. آنها درخواهند يافت كه روابطشان با ايران  به چه فاجعه گسترده اقتصادي، اجتماعي، سياسي و فرهنگي  منجر شده است. فراوانند انسان هايي كه پس از كودتاي 28 مرداد 1332، سال هاي زيادي از عمر خود را در زندان ها گذرانده اند و اكنون داستان هاي تكان دهنده شكنجه ها و اعدام هايي كه خود تجربه كرده يا شاهد آن بوده اند در مراسم خصوصي و عمومي تعريف مي كنند. بدون ترديد آشنايي  با عمق اين روابط به سياستمداران ايالات متحده كمك  مي كند تا در بهبود روابط در انديشه اي عميق تر از ذوبكردن يخ ها باشند.  در آستانه جنگ جهاني دوم در ايران به ايالات متحده  آمريكا به عنوان كشوري نگاه مي كردند كه نسبت به  دموكراسي، استقلال و تماميت ارضي كشورها معتقد است.  ابتكار آمريكا در تشكيل سازمان ملل به اين باور بهاي  بيشتري داد. از اين رو ملت صلح طلب ما در ادعاهاي آمريكا بارقه اي از اميد مي ديد. اما چيزي نگذشت كه اين اميدها با اقدامات دولت آمريكا به نابودي كشيده شد تاريخ ايران،  از كودتاي مرداد 32 تا انقلاب اسلامي 1357 و حوادث  سال هاي پس از انقلاب شاهد گوياي اين ادعاست.  در حالي كه متفقين هنوز ايران را در اشغال داشتند و از همه امكانات آن به بهاي فقر و بدبختي مردم ايران براي  پيروزي هدف هاي استراتژيك خود استفاده مي كردند، ايالات  متحده به جاي جبران خسارت هايي كه از اين راه به مردم  ايران تحميل مي شد به امتيازخواهي براي استخراج نفت از مناطق شمال ايران دست زد. در پي اين درخواست، انگليس  تقاضاي مشابهي ارائه داد. در گرما گرم مذاكرات، اتحاد شوروي كه احساس خطر مي كرد نيز خواهان امتياز نفت شمال  شد.  كشمكش هاي حاصل از اين رقابت به جايي كشيده شد كه  ارنست بويي وزير خارجه بريتانيا سرانجام طرح تقسيم ايران  به حوزه نفوذ سه قدرت را به كنفرانس مسكو تسليم كرد.  براساس توضيحات خود او در مجلس عوام، بوين در نظر داشت  با اين طرح "مساله ايران را يك بار براي هميشه هم براي  ايران و هم براي متفقين بزرگ كه از آن برخوردار مي شدند حل و فصل كند. "(1) افشاي به موقع طرح از سوي دكتر محمد مصدق بدون ترديد يكي  از عوامل مهم شكست آن بود. اما بريتانيا هنوز امتياز بهره برداري از تمام نفت جنوب ايران را در اختيار داشت.  جنبش ملي ايران به درستي از سياست هاي تجزيه گرايانه  بريتانيا مي ترسيد.  مصدق كه رهبري نهضت ملي نفت ايران را برعهده داشت با توجه به موقعيت بسيار حساس ژئوپوليتيك ايران تنها راه  حفظ استقلال و تماميت ارضي ايران را در جلوگيري از رقابت هاي قدرت هاي بزرگ در ايران مي ديد. اما اين امر تا زماني كه ازشركت قدرتمند نفت ايران - انگليس خلع يد نمي شد و از مداخله انگليس در امور داخلي ايران ممانعت  به عمل نمي آمد، امكان پذير نبود. كليه اقشار مردم ايران  از طرح ملي شدن صنعت نفت دكتر مصدق با شناخت حقوق كامل  شركت نفت ايران - انگليس پشتيباني كردند و مصدق با حمايت  قاطبه مردم به نخست وزيري رسيد. دولت ايالات متحده  آمريكا برخلاف شعارهاي دفاع از آزادي، استقلال و حق  حاكميت ملت ها با همكاري فعالانه اي با دولت انگليس عليه  دولت ملي دكتر مصدق دست به كودتاي خونين نظامي زد.  دولت كودتا پس از 6 سال به علت فساد با بحراني اقتصادي،  اجتماعي مواجه شد، از يك سو مبلغ عظيمي از بودجه طرح هاي  عمراني از طريق شركت هاي غربي به غرب سرازير شد(2)و از سوي ديگر رژيم مورد حمايت آمريكا هر خبري را كه  مي توانست روي آن دست بگذارد دزديد...(3) تا اوايل دهه 1960، آمريكايي ها نگران شكل گيري شورش هاي  مردمي در ايران همانند ديگر كشورهاي جهان سوم شدند. اين  تحولات همراه با بحران هاي سرمايه داري بين المللي منجر به ارائه دكترين پرزيدنت جان اف كندي شد.  كندي مي گفت "ما هر دولتي را حمايت و با هر دشمني مقابله  خواهيم كرد ما بقا و پيروزي آزادي را تامين مي كنيم. "(4) " آزادي تحت شديدترين حمله هايي كه تاكنون شناخته شده  قرار گرفته است. "(5) فضاي سياسي ايران به دليل دكترين كندي اندكي بهبود يافت.  اما اين فضاي جديد بيش از يك سال دوام نياورد. در پي  توافق دوباره دولت آمريكا با شاه تمامي نيروهاي ملي،  مذهبي و آزاديخواه به شدت سركوب و از صحنه سياسي خارج  شدند.  نقش آمريكا در تحولات بعدي ايران به دليل بحران هاي  پايان دهه 1960 و به خصوص جنگ ويتنام و خروج نيروهاي  انگليسي از خليج فارس و شرق سوئز به دليل بحران هاي  اقتصادي انگليس گسترش يافت دكترين نيكسون واگذاري  مسئوليت هاي منطقه اي آمريكا به متحدين خود در آن مناطق  بود. لذا نيكسون خلاء حضور نظامي انگليس در خاورميانه را با قدرت هاي محلي ايران و عربستان سعودي پر كرد(6)براي  اين كار به شاه براي اولين بار در تاريخ اجازه داد تا هرگونه سلاح به جز سلاح هاي اتمي ازآمريكا خريداري كند.  شاه به قول هنري كسينجر به صورت "متحد بدون شرط آمريكا"  درآمد(7)كسينجر هم چنين اظهار كرد كه نفوذ ايران از آن  پس هميشه به نفع آمريكا اعمال مي شد و منافع اش منافع  آمريكا را" حتي در دوردست ترين كشورها تقويت مي كرد. "(8) ريچارد هلز رئيس سيا پس از پايان كارش در لانگلي(ستاد سيا)به عنوان سفير به تهران اعزام شد او در يكي از گزارشات خود به واشنگتن خاطرنشان ساخت كه "روابط ايران -  ايالات متحده عالي است. ما از موقعيت سرآمدي برخورداريم  و نقش مهمي را در محاسبات سياست خارجي آن ايفا مي كنيم...  هدف ما اين است كه اطمينان يابيم كه اين موقعيت حفظ و گسترش يابد. "(9)در اين هنگام سفارت آمريكا در تهران  بزرگترين سفارتخانه آن كشور در خاور نزديك بود. حضور نظامي آمريكا به صورت گروه هاي مشاور نظامي، گروه هاي  عملياتي، فني و غيره افزايش يافت. به گفته هلمز علاوه بر سپاه صلح، 20 واحد مجزاي ديگر عمدتا" در كادر فعاليت هاي  نظامي و جاسوسي آمريكا مشغول فعاليت بودند.(10)پرسنل  سفارت آمريكا در تهران در نيمه دوم دهه 70 به دو هزار نفر رسيد.(11) همزمان قيمت نفت علاوه بر مقاصد ديگر براي پاسخگويي به  اين سناريو چهار برابر شد. بودجه نظامي ايران براي دفاع  از منافع آمريكا در منطقه از 880 ميليون دلار در سال  1971 به 400/9 ميليون دلار در سال 1977 رسيد.(12)سيل  سلاح هاي آمريكا به ايران جاري شد.  اكنون شاه به جاي آمريكا و با هزينه ملت ايران در كردستان عراق مداخله كرد تا از ايفاي هر نقش مهمي از سوي  عراق بر عليه اسرائيل جلوگيري كند. او به ظفار نيرو فرستاد تا سلطان عمان را براي سركوب شورشيان ياري دهد.  به مصركمك اقتصادي داد تا سادات را از نفوذ روس ها خارج  سازد، به پاكستان، افغانستان، اردن، ويتنام جنوبي و ديگر كشورها در راستاي اهداف استراتژيك ايالات متحده كمك  اقتصادي كرد هزينه هاي سنگين پليسي كه بر دوش شاه  گذاشته شد از پنج سال بعد از افزايش قيمت نفت، ايران را با كمبود موازنه پرداخت ها روبه رو ساخت در حالي كه در خلال همين مدت درآمد نفت ايران 744/108 ميليون دلار بود.  (13) در امور داخلي، شاه در برابر دموكراسي و احترام به حقوق  بشر هيچ تحملي از خود نشان نمي داد در اين دوران مردم  ايران شديدترين اختناق را همراه با زندان و شكنجه تجربه  كردند. شاه، متحد بدون شرط آمريكا در اعمال سياست هاي  سركوب داخلي از حمايت بدون شرط امريكا برخوردار بود.  اسناد به دست آمده پس از انقلاب از سفارت امريكا در تهران نشان مي دهد كه سياست هاي شاه تقريبا" در مهم ترين  امور داخلي و خارجي به خصوص از دهه 1340 به بعد از سوي  دولت امريكا تعيين مي شده است.(14)درحالي كه مخالفين  اين سياست ها به كمك يكي از مخوف ترين سازمان هاي جاسوسي  جهان- ساواك - با مرگ يا محروميت از تمام حقوق اجتماعي  خود روبه رو مي شدند.(15) نتيجه منطقي ناديده گرفتن حاكميت مردم، منجر به گسترش  بحران هاي اقتصادي و اجتماعي شد كه شورش هاي گسترده  مردمي سال هاي 6- 1355 بازتاب آن بود. شاه اين شورش ها را با حمايت بي دريغ امريكابه شدت سركوب كرد. وقتي  استقامت مردم ايران توان روحي و عملي شاه را درهم شكست،  ديگر بدون توجه به هيچ لايه اي از اصل حق حاكميت ملي  ايران، ژنرال هايزر در ژانويه 1979 براي به دست گرفتن  كنترل ارتش ايران به تهران اعزام شد. ماموريت او استفاده  از ارتش براي درهم شكستن اعتصاب گمركات، نفت و بانك و واگذار كردن كنترل آنها و تاسيسات برق، آب و رسانه ها تحت رهبري نخست وزير شاهپور بختيار بود.  ادامه دارد 
