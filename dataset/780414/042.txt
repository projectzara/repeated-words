 گروه شهري: معاون نظارت بر بهره برداري شركت آب و فاضلاب استان تهران اعلام كرد: اگرنتوانيم به طور خوشبينانه دست كم 10 درصد در مصرف آب صرفه جويي كنيم و دراواخر پاييز ريزش هاي جوي مناسبي نداشته باشيم، ذخيره  آب سدهاي لار، كرج و لتيان تمام مي شود.  عباس حاج حريري ديروز افزود70 درصد آب موردنياز شهر تهران از طريق سدهاي يادشده تامين مي شود. بديهي است كه  بدون رعايت الگوي صحيح مصرف آب و مشكلات ناشي از خشكسالي،  آبرساني به شهر تهران در آينده با مشكل مواجه خواهد شد.  رقم 10 درصد صرفه جويي از سوي مسئولان شركت آب و فاضلاباستان تهران، به اين دليل توصيه شده است كه تا شروع بارندگي دراواخر پاييز، آب قابل برداشت در سدهاي  لار، لتيان و كرج تمام نشود.  بررسي ها نشان مي دهد كه در نتيجه همكاري مشتركان، مصرف  آب درتهران از آغاز سال جاري تا كنون حدود يك درصد كاهش  يافته است و اين ميزان هنوز با رقم توصيه شده(10 درصد)، بسيار فاصله دارد و ضروري است كه همكاري مشتركان با اين  شركت ادامه يابد.  پيش بيني نيازهاي آبي شهر تهران امسال 940 ميليون  مترمكعب بوده است كه ازاين ميزان 300 ميليون مترمكعب آن  بايد از طريق سفره هاي آب زيرزميني و بقيه از سدهاي لار،  لتيان و كرج تامين شود.  با توجه به خشكسالي اخير، مسئولان سازمان آب منطقه اي  تهران، ميزان آب قابل برداشت از سدهاي يادشده را 540 ميليون مترمكعب برآورد كردندكه 100 ميليون مترمكعب كسري  موجود بين عرضه و تقاضا، بايد با10 درصد صرفه جويي جبران  شود.  شركت آب و فاضلاب استان تهران همگام با همكاري مشتركان،  با اجراي برنامه هاي از پيش تدوين شده مانند افزايش  زون هاي فشاري شبكه، تعديل فشار آب، بازسازي شبكه آبرساني،  كاهش آب به حساب نيامده، حفر چاه هاي عميق، استفاده از تجهيزات كنترل كننده مصرف، اجراي برنامه هاي آموزشي در ابعاد وسيع و... نسبت به بهينه سازي توليد و مصرف آب اقدام كرده است.  وي گفت: سازمان آب منطقه اي تهران نيز بااجراي طرح هاي  جديد تامين آب، درصدد است كه منابع مناسبي را براي شهر تهران فراهم كند.  وي گفت: شركت آب و فاضلاب استان تهران در صدد است تا الگوها و ضوابطي را تعيين كند كه واحدهاي مسكوني و تجاري  تنها با رعايت اين ضوابط بتوانندانشعاب آب دريافت كنند.  وي طول شبكه آبرساني تهران را 9000 كيلومتر اعلام كرد و افزود: تهران از شبكه آبرساني فرسوده اي برخوردار مي باشد كه نيازمند بازسازي است. به طوري كه تعويض  سالانه يك چهلم اين خطوط(حدود 220 كيلومتر)، ضروري است.  طبق برنامه براي امسال 189 كيلومتر از خطوط آبرساني  تهران بازسازي مي شود.  حاج حريري افزود: هزينه هاي سرمايه اي اين شركت با توجه  به رشد مصرف آب و ضرورت پاسخگويي به نياز مشتركان، افزايش  يافته است. از اين رو اگراين شركت كمك هاي مناسبي را از دولت دريافت نكند، برخي از طرح ها متوقف خواهد شد.  معاون شركت آب و فاضلاب استان تهران گفت: نهادهاي دولتي  در زمره مصرف كنندگان عمده آب هستند.  وي افزود: در برخي تاسيسات نظامي، هتل ها، مراكز آموزشي،  بيمارستان هاو نهادهاي دولتي به دليل فرسودگي شيرآلات،  عدم كنترل مصرف و آبياري فضاهاي سبز با آب تصفيه شده،  مصرف آب بالاست و در صورت ادامه روند كنوني و عدم توجه  به توصيه هاي اين شركت، با اينگونه مراكز برخورد قانوني  خواهد شد. 
