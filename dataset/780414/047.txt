 الويري: هر آنچه در تهران ديديد، محصول كوشش هاي  غلامحسين كرباسچي است  معاون دوماي روسيه و هيات همراه ديروز با مهندس الويري  شهردار تهران ديدار كرد.  به گزارش روابط عمومي و بين الملل شهرداري تهران در اين  ديدار چلينگروف با بيان اينكه در شهرهاي شرقي شهري به  تميزي و زيبايي تهران نديده است اضافه كرد كه كارهاي  ساختماني، جاده ها و خيابانها در تهران خوب و مناسب هستند و تهران داراي مردمي مهربان و شهري باامنيت كامل  است.  وي در ادامه از طرف خود و هيات همراهش انتخاب مهندس  الويري را به سمت شهردار تهران تبريك گفت و ضمن ابلاغ  سلام آقاي لوژكوف شهردار مسكو شهردار تهران را به روسيه  دعوت كرد. معاون دوماي روسيه با اشاره به اينكه تهران و مسكو دو شهر بزرگ منطقه هستند اظهار داشت: اين دو شهر با توجه به تشابهات و توانمندي هايي كه دارند مي توانند در زمينه هاي مختلف از جمله حمل و نقل شهري همكاري داشته  باشند. معاون دوماي روسيه در پايان آرزو كرد كه شهردار تهران بتواند صلح و امنيت را در تهران حفظ نمايد و در جهت رفاه مردم گام بردارد.  شهردار تهران ضمن خوش آمدگويي به هيات روسي به ديدار غلامحسين كرباسچي شهردار سابق تهران از مسكو اشاره كرد و اعلام داشت كه تمام فعاليتهايي كه در مدت اقامت در شهر تهران ملاحظه كرده ايد مرهون زحمات آقاي كرباسچي است.  شهردار تهران در اين ديدار از آقاي لوژكوف شهردار مسكو دعوت كرد از تهران ديدار نمايد. وي همچنين با تاكيد بر لزوم ارتباط گسترده بين شهرداري تهران و مسكو گفت: ما مي توانيم با استفاده از تجربيات يكديگر همكاري هاي خويي  بين دو شهر تهران و مسكو داشته باشيم. 
