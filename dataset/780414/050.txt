   استان سيستان و بلوچستان با وسعتي برابر 4/11 درصد مساحت  كل كشور، جمعيتي بالغ بر يك ميليون و 800 هزار نفر را در خود جاي داده است. اين استان ازجمله استانهاي درحال رشد و واجد شرايط براي پيشرفت اقتصادي و صنعتي شدن است كه در مقايسه با بسياري از استانهاي كشور از مزاياي نسبي و رقابتي مناسبتري برخورداراست.  همجواري سيستان و بلوچستان با كشورهايي چون افغانستان و پاكستان و بازار مناسب آنها در خط مرزي به طول 1100 كيلومتر، دسترسي به آبهاي آزاد ازطريق درياي عمان و در خارج از تنگه هرمز و امكان ارتباط با كشورهاي شرق آسيا،  شبه قاره هند، كشورهاي عربي حوزه خليج فارس و بازارهاي  آفريقايي، امكان ويژه اي براي توسعه صنعتي در اين استان  فراهم مي سازد. در اين راستا تسهيلات و امكانات ويژه اي  كه منطقه آزاد تجاري صنعتي چابهار عرضه كرده و خواهد كرد نيز بايد در آينده توسعه صنعتي سيستان و بلوچستان مدنظر قرار گيرد منابع دريايي و شيلاتي از ديگر امكانات توسعه  صنعتي استان است كه مي تواند زمينه ساز ايجاد و گسترش  صنايع شيلاتي و صنايع دريايي در جنوب و شمال اين منطقه  باشد.  در استان سيستان و بلوچستان همچنين در زمينه گسترش صنايع  تبديلي وابسته به محصولات كشاورزي، ازجمله بسته بندي  خرما و صنايع وابسته به آن ازقبيل قند خرما، شيره خرما،  نئوپان از سر شاخه هاي درخت خرما، الكل خرما و توليد خوراك دام از ضايعات و هسته خرما امكانات توسعه وجود دارد.  منابع معدني نيز ازجمله قابليتهاي مهم توسعه صنعت در اين  استان است و بسياري از معادن استان مي تواند عملكردي  فرامنطقه اي داشته باشد. از ديگر امكانات مهم بخش صنعت  استان كه بهره دهي دارد، مي توان به وجود نيروي كار ساده  در مقياس وسيع و سطح دستمزد نازل اشاره كرد زيرا صنايع  با تكنولوژي كاربر مي توانند از اين امكان به خوبي  استفاده كنند.  همچنين وجود پيشينه هايي در زمينه تجارت و مبادلات  بازرگاني در منطقه، امكان موءثري براي توسعه صنعت فراهم  مي سازد شهركهاي صنعتي هم يكي ديگر از قابليتهاي  زيربنايي و موءثر در استان است و درحال حاضر در 11 شهرك  صنعتي در شهرستانهاي استان امكانات زيربنايي مناسب براي  متقاضيان وجود دارد.  مدير كل صنايع سيستان و بلوچستان مي گويد: در راه توسعه  صنعت استان مشكلات و محدوديتهايي وجود دارد كه بايد ازطريق اقدامات برنامه ريزي شده برطرف شود. دورافتادگي و در حاشيه قرار گرفتن استان از مراكز اصلي جمعيتي و محورهاي توسعه كشور، تراكم اندك جمعيت، پراكندگي نقاط زيست، شرايط اقليمي نسبتا" نامناسب، فقر منابع آبي  به ويژه در كانونهاي عمده جمعيتي و كمبود نيروي انساني  ماهر، ازجمله مهمترين محدوديتهايي است كه در راه توسعه  صنعتي استان وجود دارد.  بهروز رياحي مي افزايد: ضعف فرهنگي بخصوص فرهنگ صنعتي و نرخ بالاي بيسوادي، هزينه سنگين اجراي طرحهاي صنعتي در استان نسبت به ساير نقاط كشور، مشكلات حمل ونقل و عدم  رغبت سرمايه داران بومي به سرمايه گذاري ها در بخش صنعت  و تمايل بيشتر به سرمايه گذاريهاي زودبازده از ديگر مشكلات موجود بر سر راه توسعه صنعت سيستان و بلوچستان  است.  وي همچنين علاوه بر مسايل گفته شده، عملكرد بانكها در ارائه تسهيلات بانكي جهت سرمايه گذاري در بخش صنعت،  مشكلات اداري و حقوقي، مشكلات موجوددر زمينه تامين  سوختهاي مصرفي واحدهاي توليدي، عوارض و دريافتهاي مختلف  نهادها و ارگانهاي دولتي از واحدهاي توليدي و حمل  كالاهاي توليدي استان به ساير نقاط كشور را نيز از ديگر مشكلات بخش صنعت استان بر شمرد.  كارشناسان نيز مي گويند: تحقق هدفهاي رشد و توسعه صنعتي  استان به منظور خروج از مرحله توسعه نيافتگي صنعتي و ايجاد واحدهاي بزرگ و پيشرفته صنعتي با گرايش توانمند صادراتي در استان، نيازمند توجه به الزامات و فراهم  ساختن بستر و فضاي مناسبي است تا بخش صنعت استان پيوند گسترده اي با بازارهاي كشور برقرار ساخته و از راه توليد محصولات و افزايش قدرت رقابت، سهم چشمگيري از تقاضاي  كشور و كشورهاي همسايه را پاسخگو شود كه اين امر بدون  تامين پيش نيازها، هرگز از روند فعلي فراتر نخواهدرفت.  مهندس رياحي مي گويد: كميته توسعه صنعتي مناطق  غيربرخوردار با پيشنهاد اداره كل صنايع سيستان و بلوچستان در وزارت صنايع تشكيل شده است كه اين كميته  درحال حاضر با عضويت 7 استان تشكيل و تاكنون اقدامات  زيربنايي مناسبي ازجمله تهيه لايحه حمايت از مناطق  غيربرخوردار را به انجام رسانده است.  محمود طالع زاري  خبرنگار همشهري در زاهدان 
