 گروه شهرستانها: بيش از 90 هزار نفر از جوانان و نوجوانان استان قم با ايجاد 700 پايگاه تابستاني تحت  پوشش برنامه هاي ستاد اوقات فراغت اين استان قرار مي گيرند.  به گزارش خبرنگار همشهري محمد مهدي احمدي مديركل فرهنگ و ارشاد اسلامي و رئيس ستاد اوقات فراغت استان قم با اعلام  اين خبر در جمع خبرنگاران گفت: در اين پايگاهها انواع  برنامه هاي آموزشي، فرهنگي هنري، ورزشي، تفريحي و تخصصي  به اجرا درمي آيد و ضمن برپايي كلاسها و اردوهاي استاني  و خارج استاني، دانش آموزان در مسابقه هاي مختلف شركت  مي كنند.  وي ايجاد ايستگاههاي مطبوعاتي و افزايش ساعات كار كتابخانه ها را از ديگر برنامه هاي اين ستاد در تابستان  امسال ذكر كرد و گفت: در اين زمينه سعي شده كه امكانات  بيشتري نسبت به سالهاي گذشته به دختران دانش آموز اختصاص  يابد.  وي راه اندازي كاروانهاي فرهنگي را از طرحهاي ابتكاري  اين ستاد در استان قم عنوان كرد كه طي آن كارواني متشكل  از هنرمندان، بازيگران، اديبان، مربيان قرآن و... با همكاري بخشداريها به روستاهاي استان اعزام مي شود و طي 2 ماه برنامه هاي مختلف آموزشي و هنري را به اجرا درمي آورد. 
