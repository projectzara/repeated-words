 گروه شهرستانها: مسائل داخلي كشور تركيه در مناطق  كردنشين و محاكمه عبدالله اوجالان، دو گمركي بودن كالا و اعلام ليست كالاهاي قابل مبادله توسط پيله وران و تجار از سوي وزارت بازرگاني، موجب كندي كار در بازارچه هاي  مرزي آذربايجان غربي شده است.  مدير بازارچه هاي مشترك مرزي استان آذربايجان غربي به  خبرنگار همشهري در اروميه گفت: سياست اخير وزارت  بازرگاني در مورد مبادله كالا در بازارچه هاي مرزي به  هيچ وجه تامين كننده نيازهاي دو طرف معامله نيست و كالاهايي كه در فهرست وزارت بازرگاني منظور شده است، در روند توليد، توزيع و مصرف استان هيچ نقشي ندارد.  حقيقي تاكيد كرد: در صورت ادامه اين روند كار بازارچه هاي مرزي با تعطيلي كامل مواجه خواهد شد.  مدير بازارچه هاي مرزي آذربايجان غربي پيشنهاد كرد براي  رهايي از وضع موجود و جلوگيري از ركود كامل تجارت و مبادله كالا در بازارچه هاي مرزي، بحران فعلي بازارچه ها در سطح وزارتخانه هاي دو كشور ايران و تركيه و همچنين  جمهوري خودمختار نخجوان مطرح و مشكل مرتفع شود.  وي همچنين از وزارت بازرگاني خواست در فهرست ارائه شده  كالا براي مبادله در بازارچه هاي مرزي تجديد نظر وفهرست  جديدي با توجه به اولويت ها و نيازهاي استان جهت اجرا به  گمركات استان ابلاغ كند. 
