 ساخت هزار واحد مسكوني اجاري براي اقشار كم درآمد در قم  آغاز شد گروه شهرستانها: اولين كلنگ احداث هزار واحد مسكوني استيجاري ويژه اقشار كم درآمد با حضور وزير مسكن  و شهرسازي در شهرك پرديسان قم به زمين زده شد.  به گزارش خبرنگار همشهري در قم مهندس عبدالعلي زاده وزير مسكن و شهرسازي در سفر به قم همچنين در جلسه نهايي بررسي  چگونگي اجراي طرح بازسازي بافت مركزي شهر قم و احداث  ميدان بزرگ امام خميني(ره)در اطراف حرم حضرت معصومه(س) شركت كرد.  در اين جلسه كه اعضاي شوراي شهر، استاندار و توليت  آستانه مقدسه حضرت معصومه(س)نيز حضور داشتند مقرر شد از مجموع 93 هكتار طرح بازسازي بافت مركزي قم 14 هكتار با مداخله مستقيم و توسط دولت و بقيه توسط بخش خصوصي و با هدايت دولت بازسازي شود.  قابل ذكر است كه احداث ميدان بزرگ امام خيمني(ره)در قم  از چندي قبل به علت مشكلات زيربنايي و اجرايي متوقف شده  بود.  وزير مسكن و شهرسازي در اين جلسه با اشاره به اين كه از 18 ماه قبل با دستور رئيس جمهوري اجراي اين طرح به وزارت  مسكن و شهرسازي محول شده است ابراز اميدواري كرد كه با تسريع در اجراي آن مشكل ديرينه بافت مركزي شهر قم و معضلات ترافيكي و اجتماعي ناشي از آن حل شود.  وي گفت: به اين منظور با تقسيم طرح به 4 پروژه مجزا 14 مشاور بررسي هاي خود را ارائه كردند كه يكي از آنها پذيرفته شد.  وي بر لزوم همكاري شوراي شهر قم براي اجراي طرح تاكيد كرد و گفت: پس از بررسي طرح از سوي شوراي شهر، تا 6 ماه  ديگر اجراي قوي و سريع آن با تغييرات پيش بيني شده آغاز خواهد شد.  وي لزوم تعيين تكليف وضعيت اتصال طرح خيابان حرم تا حرم  (قم به جمكران)با بافت مركزي قم را مورد تاكيد قرار داد و گفت: در سال جاري براي اجراي اين طرح 25 ميليارد ريال  هزينه مي شود و براي اجراي كل طرح در 92 هكتار اعتبارات  بيشتري مورد نياز است كه بايد راههاي جذب آن و مشاركت  دادن مردم مورد بررسي قرار گيرد.  در اين جلسه همچنين اعلام شد با مشاركت شركت عمران ارگ  بم گورستان بزرگ مركز شهر قم بازسازي و مورد استفاده  مسافرين قرار خواهد گرفت.  كوتاه از سراسر كشور ابقاء شهردار بوشهر بوشهر- خبرنگار همشهري: شوراي اسلامي شهر بوشهر با اكثريت قريب به اتفاق آراء شهردار بوشهر را در سمت خود ابقاء كرد. حيدر اسكندرپور مدت دو سال است سمت شهرداري  بوشهر را برعهده دارد. همچنين بنابه گزارش خبرنگار همشهري در برازجان محسن عليخاني شهردار برازجان نيز با تصميم شوراي اسلامي اين شهر در سمت خود ابقاء شد.  تشكيل دادگاه عشايري در خوزستان  اهواز- خبرنگار همشهري: براي رسيدگي به جرائم عشاير كه  عمدتا" در پي آداب و رسوم ايلياتي روي مي دهد در خوزستان  دادگاه ويژه عشاير تاسيس شد.  حميديان رئيس كل دادگستري خوزستان گفت: اين دادگاهها به  قتل هاي ناموسي، آداب و رسوم و عرضهاي باطل ضدشرعي و ضدقانوني موجود بين عشاير رسيدگي مي كند.  بهره برداري از 5 طرح عمراني در اوز اوز- خبرنگار همشهري: بهره برداري از 5 طرح اداري،  آموزشي و فرهنگي در بخش اوز لارستان آغاز شد. اين طرحها شامل احداث ساختمان اداره آموزش و پرورش منطقه اوز، 2 سالن فرهنگي اجتماعي، يك دبستان و نمازخانه است كه 785 ميليون ريال از يكهزار و 180 ميليون ريال هزينه احداث آن  را نيكوكاران محلي تامين كرده اند.  ساخت پايانه مسافربري در بوشهر بوشهر- خبرنگار همشهري: ساخت پايانه مسافربري بوشهر در زميني به مساحت 27 هكتار و زيربناي 7 هزار متر مربع آغاز شد.  شهردار بوشهر گفت: اعتبار پيش بيني شده براي اجراي اين  طرح 7 ميليارد ريال است و حداكثر تا سال آينده به مرحله  بهره برداري خواهد رسيد.  اسكندرپور همچنين گفت: مرحله اول طرح ساحل سازي بوشهر كه  در دو مرحله در دست اجراست، هفته جاري به بهره برداري  مي رسد.  بهره برداري از طرح پمپاژ آب چشمه رحمان سميرم  سميرم- خبرنگار همشهري: طرح پمپاژ آب چشمه رحمان سميرم  با هدف اسكان عشاير با هزينه 6 ميليارد و 700 ميليون  ريال به بهره برداري رسيد.  به گزارش روابط عمومي سازمان جهاد سازندگي اصفهان اين  طرح شامل بندانحرافي، آبگير، ايستگاه پمپاژ، خط انتقال  آب از ايستگاه تا منبع با ظرفيت 1000 متر مكعب و به طول  5 هزار و 460 متر است و با بهره برداري از آن 255 هكتار از دشت رحمان زير كشت مي رود.  معرفي توليدكنندگان نمونه استان يزد يزد- خبرنگار همشهري 5 تن از توليد كنندگان استان يزد به عنوان توليد كننده نمونه در سطح كشور معرفي شدند.  مدير ترويج و مشاركت مردمي سازمان جهاد سازندگي استان  گفت: اين 5 تن در زمينه هاي گاوداري سنتي، آبخيزداري،  اجراي پاركهاي جنگلي، صنايع كاني و تعاوني گاوداري  فعاليت دارند.  افزايش 40 درصدي اعتبارات عمراني شهرداريهاي استان بوشهر شبانكاره- خبرنگار همشهري: معاون عمراني استانداري بوشهر گفت: اعتبارات عمراني شهرداريهاي استان با 44 درصد رشد نسبت به سال گذشته به 4 ميليارد و 400 ميليون تومان  افزايش يافته است.  مهندس تبادار در مراسم معرفي سيدحسين رئوفي به عنوان  شهردار جديد شبانكاره افزود: جهت توسعه و پايدار شدن برق  استان نيز سه ميليارد تومان اختصاص يافته است.  ايجاد كارخانه توليد كودآلي در قم  قم- خبرنگار همشهري: شهردار فعلي قم از ايجاد كارخانه  توليد كود آلي كمپوست از زباله در قم خبر داد و گفت:  جواز تاسيس اين كارخانه كه با 10 ميليارد ريال اعتبار احداث مي شود به تازگي از سوي اداره كل صنايع استان صادر شده است.  وي با اشاره به توليد روزانه 500 تن زباله در شهر قم گفت:  اين كارخانه پس از تفكيك زباله هاي جمع آوري شده و طي  مراحل مختلف، آن را به نوعي كود گياهي بسيار مناسب تبديل  مي كند.  راه اندازي 30 واحد توليدي در استان اردبيل  اردبيل- خبرنگار همشهري: به گفته مدير كل صنايع استان  اردبيل، امسال 30 واحد توليدي با سرمايه گذاري 110 ميليارد ريال در اين استان به بهره برداري مي رسد. وي  اضافه كرد: اين واحدها در زمينه توليد فراورده هاي لبني،  ماشين آلات صنايع غذايي، آردسازي، خوراك دام، لوله هاي  پلاستيكي و پنبه پاك كني فعاليت مي كنند و با راه اندازي  آنها امكان اشتغال 900 نفر فراهم مي شود.  ايجاد كانون فرهنگي حمايت از بانوان بي سرپرست  رباط كريم - خبرنگار همشهري: كانون فرهنگي هنري براي  حمايت از بانوان بي سرپرست و خانواده هاي كم درآمد در رباط كريم تشكيل شد. به گفته فرماندار رباط كريم ايجاد اين كانونها در روستاهاي منطقه بدون شك ضمن كاهش مشكلات  روستاييان، نگراني مسئولان را نسبت به محروميت موجود به  حداقل خواهد رساند.  اختصاص اعتبار براي پيشگيري از حوادث غيرمترقبه  در سيستان و بلوچستان  زاهدان- خبرنگار همشهري: به منظور اجرا، تكميل طرحهاي  نيمه تمام، بازسازي و پيشگيري از حوادث غيرمترقبه استان  سيستان و بلوچستان 11 ميليارد و 300 ميليون ريال از محل  اعتبارات ستاد حوادث غيرمترقبه به اين استان اختصاص يافت.  مهندس اژدري معاون امور عمراني استاندار سيستان و بلوچستان در جلسه ستاد حوادث غيرمترقبه استان خاطر نشان  كرد: از اين مبلغ 8 ميليارد ريال براي طرحهاي ستاد حوادث  غيرمترقبه استان، 3 ميليارد ريال در زمينه خشكسالي و 300 ميليون ريال براي خدمات رساني اين بخش پيش بيني شده است  تا در قالب 25 طرح از جمله تكميل، بازسازي و مرمت قناتها و سيل بندها هزينه شود.  كشت برنج در 600 هكتار از اراضي گيلانغرب گيلانغرب- خبرنگار همشهري: با وجود كاهش بارندگي در سال  زراعي جاري، امسال بيش از 600 هكتار از اراضي گيلانغرب و دشت ديره زير كشت برنج مي رود. مدير كشاورزي شهرستان  گيلانغرب با اشاره به آغاز عمليات نشاكاري از اول تيرماه،  از كشت برنج به عنوان مهمترين كشت در منطقه ياد كرد و افزود: در اين زمينه 120 نفر از كشاورزان برنجكار در قالب 6 كارگاه آموزشي با اصول صحيح كاشت و داشت محصول  برنج آشنا شده اند.  جريمه 19 نانواي متخلف در سنندج  سنندج- خبرنگار همشهري 19 نانواي متخلف در سنندج جريمه  شدند. در جلسه اخير تعزيرات شوراي آرد و نان سنندج، 17 نانوايي به جهت رعايت نكردن مسايل بهداشتي، گرانفروشي و كم فروشي به پرداخت جريمه نقدي محكوم شدند و پروانه 2 نانوايي به جهت تكرار تخلف لغو شد.  در اين نشست همچنين به كارخانه آرد فجر سنندج براي بهبود كيفيت و مرغوبيت آرد توليدي تذكر كتبي داده شد.  ابقاء شهردار گوگان  گوگان- خبرنگار همشهري: مهندس مسعود عيسي پور شهردار گوگان به تصميم شوراي اسلامي اين شهر در سمت خود ابقا شد.  ارگ كلاه فرنگي بيرجند بازپيرايي مي شود بيرجند- خبرنگار همشهري: ارگ كلاه فرنگي شهرستان بيرجند كه از اواخر دوره زنديه و اوايل دوره قاجاريه به يادگار مانده است با همكاري فرمانداري مرمت و بازپيرايي مي شود.  به گفته ابوالفضل مكرمي فر مدير ميراث فرهنگي جنوب خراسان هدف از اجراي اين طرح ايجاد ارگ و باغ سنتي در اطراف آن به شيوه باغسازي اصيل ايراني است.  برگزاري يادواره جهادگران شهيد در كاشان  كاشان- خبرنگار همشهري: يادواره جهادگر شهيد علي فارسي و 64 شهيد جهاد سازندگي كاشان با حضور جمع كثيري از خانواده شهدا و مسئولين كشوري در اين شهر برگزار شد.  در اين آيين كه با حضور حجت الاسلام والمسلمين محمدي  گلپايگاني رئيس دفتر مقام معظم رهبري برپا شد از تنديس  شهيد فارسي پرده برداري شد.  سردار شهيد علي فارسي فرمانده پشتيباني و لشكر مهندسي  رزمي جنگ جهاد سازندگي استان اصفهان در 29 دي ماه 65 در عمليات كربلاي 5 به شهادت رسيد. 
