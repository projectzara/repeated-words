 لايحه دو فوريتي "جبران و پيشگيري عوارض ناشي از خشكسالي " به عنوان اولين دستور جلسه علني بعدي مجلس كه روز سه  شنبه تشكيل مي شود، مورد بررسي قرار خواهد گرفت.  در جلسه علني ديروز مجلس شوراي اسلامي، سئوال نماينده  مردم قوچان ازوزير امور اقتصادي و دارايي در خصوص  " اقدامات لازم نسبت به اصلاح سيستم مالياتي و اينكه خمس  چه جايگاهي در اين سيستم دارد" نيز مطرح شد.  حسين نمازي در پاسخ به اقدامهاي صورت گرفته در زمينه  اصلاح سيستم مالياتي و پياده كردن اين سيستم بر مبناي  خمس و زكات اشاره كرد و گفت: از مدتي قبل اصلاح قانون  مالياتها و همچنين اصلاح نظام اجرايي موردنظر بوده كه در تاريخ 24 دي ماه 1377 لايحه مالياتها به دولت ارائه شد كه در واقع اين اصلاح مالياتها چند هدف از جمله تعديل  نرخها، بسط پايه مالياتي و منطقي نمودن آن، تشويق  خوداظهاري، كاهش هزينه اجتماعي و كاستن از پيچيدگي آن  وترويج فرهنگ مالياتي را دنبال مي كند كه اميدواريم به  زودي در صحن علني مجلس مطرح شود.  وي افزود: اجراي طرح خوداظهاري كه در سال 77 پياده شد،  نتايج خوبي به دست داد و اين امر نشان داد اين طرز تفكر كه هدف آن بوجود آوردن اعتماد متقابل بين موديان و دستگاه مالياتي است، مي تواند در وصول مالياتها سهولت  ايجاد كند.  وزير امور اقتصادي و دارايي ادامه داد: براي جلوگيري از بسياري ازنارضايتي ها، بر اساس تبصره 6 ماده 100 در زمينه مشاغل مختلف عمل كرده ايم و از طريق اتحاديه ها،  ميزان ماليات تعيين مي شود.  وي تاكيد كرد: هنر در اين نيست كه ماليات كمتر بگيريم  تا نارضايتي كمتر باشد. دكتر نمازي اعلام كرد: در حال  حاضر بيش از 60 درصد توليد ناخالص ملي از پرداخت ماليات  معاف است و مشكلاتي نيز به سيستم مالياتي در حال  افزوده شدن است.  وي در بخش ديگري از اظهاراتش گفت: بر اساس نظر امام  راحل و مقام معظم رهبري، خمس و زكات دو مقوله جداگانه  هستند و ارتباطي با ماليات ندارند. وزارت امور اقتصادي و دارايي نيز نخواسته است در مورد وجوهي كه به  حوزه هاي علميه و مراجع تقليد مربوط است، مداخله داشته  باشد. امام(ره)معتقدبودند كه استقلال آنها بايد حفظ شود و وابسته به دولت نباشند. 
