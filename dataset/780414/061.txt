 از همه دلسوزان دورانديش نظام انتظار داريم به دفاع از حقوق مطبوعات به عنوان ركن چهارم حاكميت ملي و ضامن  سلامت سير امور كشور برخيزند و اجازه ندهند در جريان  رقابتهاي فشرده بين المللي، مطبوعات كشور به موجودات  ناتوان و عقبافتاده و زائده نيمه جان قدرت تبديل شوند گروه سياسي: سردبيران شماري از روزنامه هاي كثيرالانتشار كشور با انتشار بيانيه اي از نمايندگان مجلس شوراي  اسلامي خواستند با جلوگيري از تصويب طرح تغيير قانون  مطبوعات، در جهت تقويت "ركن چهارم "و تحكيم انسجام و امنيت ملي گام بردارند.  متن اين بيانيه كه به امضاء سردبيران روزنامه هاي همشهري،  ايران، سلام، خرداد، صبح امروز، نشاط، آريا، كاروكارگر و جهان اسلام رسيده است به شرح زير است:  سرانجام و در پي چند هفته فضاسازي تبليغاتي بر ضد مطبوعات و به موازات برخوردهاي ناموجه قضائي با مديران  مسئول چند روزنامه، طرح تغيير قانون مطبوعات به مجلس  شوراي اسلامي ارائه شد.  انتشار جزئيات اين طرح كه متضمن محدودسازي نشريات، از بين رفتن امنيت شغلي روزنامه نگاران و تسهيل روند تعطيل كردن بنگاههاي مطبوعاتي است ترديد و بدگماني نسبت  به پاره اي حركتها در عرصه رقابت سياسي را تبديل به  نگراني جدي در جامعه مطبوعاتي كشور به ويژه روزنامه هاي  كثيرالانتشار كرده است.  روزنامه نگاران امروز كشور كه عموما" پرورش يافتگان  انقلاب اسلامي اند و مديران و متوليان روزنامه هاي  كثيرالانتشار كه عموما" از مدافعان خبير، زحمتكش و ثابت  قدم نظام اند همواره و در دشوارترين شرايط با تحمل انواع  فشارها كوشيده اند رسالت خطير خود را از ياد نبرند،  تسليم عافيت طلبي نشوند واصول و ارزشهاي ماندگار اين  حرفه مقدس را دستمايه معامله با اقتدارگرايان قرار ندهند.  اين قشر زحمتكش به ويژه در سالهاي اخير به سختي كوشيده  است با ايفاي نقش تاريخي خود به عنوان ركن چهارم در دوران پرفرازونشيب توسعه سياسي و فرهنگي كشور، از طريق  بسط نظارت فراگير و كم هزينه، شفاف سازي سير امور در كشور، حفظ و ارتقاء حضور آگاهانه مردم در همه صحنه هاي  حيات اجتماعي به منظور بسط پهنه مشاركت ملت در اداره  امور كشور، ضريب امنيت ملي و ثبات اجتماعي را بالا ببرد و نيل به جامعه اي توسعه يافته و جايگاهي مطلوب در عرصه  بين المللي را براي جمهوري اسلامي ايران تسهيل كند.  اكنون به نظر مي رسد نيروهايي برآنند منافع و منويات خود را از طريق تشديد و قانوني كردن فشار بر ضد مطبوعات به  هزينه مجموعه حاكميت و با استفاده از ابزارهاي حكومتي  تامين و تضمين كنند.  در دنيايي كه مطبوعات مستقل و نيرومند از اركان جوامع  پيشرفته و با ثبات به شمار مي رود، تلاش همه جانبه جهت  محدودسازي و ناكارآمد كردن مطبوعات كشور در خدمت كدام  هدف و مصلحت ملي است؟ تاثير چنين اقدامي در" عصر ارتباطات "بر سيماي كشور و به ويژه الگوي جمهوري اسلامي در عرصه جهاني چيست؟ مطبوعات كشور همين امروز نيز عليرغم بهره مندي از نعمت هايي نظير اقبال عمومي، اخلاق حرفه اي كم نظير در جهان، وجود نيروهاي متعهد و... از كمبودها و نارسايي هاي  فراواني رنج مي برند. مقايسه اي ساده با كشورهاي منطقه،  كمبودهاي مطبوعات ايران را آشكار مي سازد حقيقت  آزاردهنده اين است كه ايران در انتهاي فهرست رده بندي  سرانه مطبوعات جهان قرار دارد. ما در سراسر جهان تنها بر يكي از همسايگان شرقي خود برتري داريم.  در چنين شرايطي و در عين محروم بودن جامعه ايراني از حداكثر ظرفيت و منافع دانش و تكنولوژي ارتباطات و عليرغم  آشكاربودن فاصله در اين زمينه ميان ما و جهان خارج، تلاش  براي محدودسازي و ممانعت از كاركرد طبيعي و رشد و اعتلاي  جامعه مطبوعاتي به نفع كيست؟ در چنين شرايطي و با توجه به اينكه قانون كنوني مطبوعات  در دوران جنگ و متناسب با ضرورتهاي آن دوره و بر مبناي  " حداقل ها" تنظيم و تصويب شده است، انتظار مي رفت  مسئولان دلسوز و دورانديش، تغييراتي را در اين قانون با هدف بسط حقوق و آزادي مطبوعات و نيز تحكيم امنيت حرفه اي  روزنامه نگاران و ارتقاء جايگاه اين صنف متناسب با دوران  تثبيت و توسعه سياسي و فرهنگي پيشنهاد دهند. متاسفانه  بي توجهي و انفعال در اين زمينه، فرصتي را فراهم آورده  است تا جمعي از افراد يك جناج خاص سياسي طرح اخيررا به  مجلس پيشنهاد دهد.  در اين شرايط از همه دلسوزان دورانديش نظام انتظار داريم  به دفاع از حقوق مطبوعات به عنوان ركن چهارم حاكميت ملي  و ضامن سلامت سير امور كشور برخيزند و اجازه ندهند در جريان رقابتهاي فشرده بين المللي، مطبوعات كشور به  موجودات ناتوان و عقبافتاده و زائده نيمه جان قدرت  تبديل شوند.  از مجموعه دولت و به ويژه وزارت فرهنگ و ارشاد اسلامي  انتظار داريم به دفاع جدي از حقوق و موجوديت مطبوعات  به مثابه بازوان توانمند توسعه سياسي و فرهنگي مورد نظر رئيس جمهوري برخيزد. و از نمايندگان شريف و آگاه مجلس  شوراي اسلامي انتظار داريم همچنانكه پيش از اين نشان  داده اند، در اين مورد نيز هيچ ملاحظه اي را بر منافع  ملي و مصالح عاليه نظام رجحان ندهند.  برخورد هوشمندانه و راي مسئولانه نمايندگان محترم مجلس  ضامن پيشگيري از خسارت جبران ناپذير ناكارآمدكردن  مطبوعات، اين ابزار كارساز تقويت انسجام و امنيت ملي  خواهد بود. 
