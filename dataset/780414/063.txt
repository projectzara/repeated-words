 گروه سياسي: حزب اسلامي كار با صدور بيانيه اي درباره  پرونده قتل هاي محفلي بر اين نكته تصريح كرد كه اين  پرونده بايد فارغ از گرايشها و جناح بنديهاي سياسي بررسي  شود.  در بخشي از بيانيه اين حزب كه نسخه اي از آن به دفتر روزنامه همشهري ارسال شده چنين آمده است: دوم خرداد طليعه روشن و مباركي براي انقلاب اسلامي و تاكيدي بر اقتدار و عظمت نظام اسلامي است و به همين دليل برخي  افراد و محافل داخلي كه متاسفانه نه دغدغه دين دارند و نه منافع ملي را در نظر مي گيرند براي اين كه چند صباحي  بيشتر حيات سياسي توام با انحصارطلبي خود را تداوم بخشند اين حركت مردمي و ديني را با كج فهمي تحليل كرده و با ابزارهاي مختلف سعي در اخلال در سير آن داشته و دارند.  حزب اسلامي كار در بيانيه خود همچنين تصريح كرده است:  قطعا" ارتكاب چنين اعمالي(قتل ها)نياز به يك بستر ايدئولوژيك و يك پشتوانه فكري دارد.  حزب اسلامي كار از دولت خدمتگذار و كليه مسئولان نظام  جمهوري اسلامي مي خواهد علاوه بر پيگيري ماجراي قتل ها و مجازات متخلفين براي آن كه در آينده شاهد تكرار حوادث  مشابهي نباشيم، آب را از سرچشمه ببندند و با كساني كه  زمينه فكري چنين اعمالي را فراهم و تبليغ مي كنند نيز برخورد نمايند. 
