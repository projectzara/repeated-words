 ملاحظاتي در باب طرح تغيير قانون انتخابات(5) در مقدمه قانون اساسي آمده است: قانون اساسي جمهوري  اسلامي ايران مبين نهادهاي فرهنگي، اجتماعي، سياسي و اقتصادي جامعه ايران براساس اصول و ضوابط اسلامي است كه  انعكاس خواست قلبي امت اسلامي مي باشد. ملت ايران بطور يكپارچه و با شركت مراجع تقليد و علماي اسلام و مقام  رهبري در همه پرسي جمهوري اسلامي تصميم نهائي و قاطع خود را بر ايجاد نظام نوين جمهوري اسلامي اعلام كرد و با اكثريت 2/98% به نظام جمهوري اسلامي راي مثبت داد.  اين مقدمه را دوباره بخوانيد و با بندهاي يكم و سوم ماده  28 طرح پيشنهادي اصلاح قانون انتخابات مجلس مقايسه كنيد.  ماده 28 مي گويد: انتخاب شوندگان هنگام ثبت نام بايد داراي شرايط زير باشند:  1- اعتقاد و التزام عملي به اسلام و نظام مقدس جمهوري  اسلامي ايران  2- ابراز وفاداري به قانون اساسي و اصل مترقي ولايت  مطلقه فقيه  نگاهي گذرا به اين دو بند و مقدمه قانون اساسي نكات ذيل  را هويدا مي كند:  1- از آنجائي كه مطابق مقدمه قانون اساسي بيش از 98 درصد مردم به نظام جمهوري اسلامي ايران راي داده اند، ظاهرا"  فرض بر اين است كه داوطلبان نمايندگي مجلس از ميان 8/1 درصد افرادي هستند كه به جمهوري اسلامي ايران راي  نداده اند چه بطور منطقي اين افراد بايد اعتقاد و التزام  عملي به اسلام و نظام مقدس جمهوري اسلامي و وفاداري به  قانون اساسي را ثابت كنند. مغايرت اين بند با مقدمه  قانون اساسي ترديدناپذير است.  2- براساس بندهاي اول و سوم ماده 28 مي توان فرض كرد كه  كسي به اسلام و نظام جمهوري اسلامي معتقد و ملزم باشد ولي قانون اساسي و اصل ولايت مطلقه فقيه را قبول نداشته  باشد اين تفكيك البته غيرقانوني، غير منطقي و غيرمفيد است. آيا در معرفي جمهوري اسلامي و اعتقاد و التزام به  آن سندي معتبرتر، اصيل تر و مردمي تر از قانون اساسي  وجود دارد؟ و اساسا" نظام جمهوري اسلامي بدون قانون  اساسي آن چه نظامي است؟ و اين در حالي است كه منطق  قانونگذاري و مملكت داري حكم مي كند هر ايراني مسلمان و حتي غير مسلمان(هيچ دليلي وجود ندارد كه آن 8/1 درصد از ايرانيان كه به قانون اساسي راي مثبت نداده اند، غير مسلمان بوده اند)معتقد به جمهوري اسلامي و وفادار به  قانون اساسي فرض شوند.  3- به همان دليل كه تفكيك اعتقاد به جمهوري اسلامي و وفاداري به قانون اساسي بي ربط است تصريح اصل ولايت فقيه  در ذيل بحث وفاداري به قانون اساسي نيز به قول اهل منطق،  " تكرار معلوم "است. قانون اساسي كليتي دارد كه اصل ولايت  فقيه در مجموع آن ساري و جاري است.  ابراز وفاداري به قانون اساسي چگونه بايد تحقق يابد؟ شفاهي، كتبي يا با اعمال و افعال؟ طبق اصل 67 قانون  اساسي منتخبان مردم در نخستين جلسه مجلس بايد به ترتيب زير سوگند ياد كنند:  " من در برابر قرآن مجيد، به خداي قادر متعال سوگند ياد مي كنم و با تكيه بر شرف انساني خويش تعهد مي نمايم كه  پاسدار حريم اسلام و نگاهبان دستاوردهاي انقلاب اسلامي  ملت ايران و مباني جمهوري اسلامي باشم، وديعه اي را كه  ملت به ما سپرده بعنوان اميني عادل پاسداري كنم و در انجام وظايف وكالت، امانت و تقوي را رعايت نمايم و همواره به استقلال و اعتلاي كشور و حفظ حقوق ملت و خدمت  به مردم پايبند باشم، از قانون اساسي دفاع كنم و در گفته ها و نوشته ها و اظهارنظرها، استقلال كشور و آزادي  مردم و تامين مصالح آنها را مد نظر داشته باشم. " حال سئوال آنست كه آيا اين سوگند براي اثبات وفاداري به  قانون اساسي كافي است يا خير؟ ظاهرا" خير چون تدوين  كنندگان قانون انتخابات براي محكم كاري حتي در مرحله  نام نويسي داوطلبان نيز طالب اثبات وفاداري بوده اند. به  لحاظ حقوقي چنين تمهيداتي محكم كاري تلقي نمي شود بلكه  بدعت است و مانند آنست كه برخلاف حكم قانون كه براي  اثبات قتل شهادت دو نفر كافي است، فردي بگويد براي  محكم كاري 4 نفر شهادت دهند.  بديهي است از آنجائيكه فقط ذات حق به عمق دل افراد راه  دارد چاره اي نيست جز اينكه نعوذبالله براي احراز قلبي و غير قلبي بودن ابراز وفاداري داوطلبهنگام نام نويسي  براي انتخابات پا جا پاي خدا بگذاريم ممكن است در بحث  اثبات وفاداري به افعال و كردار داوطلبان استناد شود.  اين استناد نيز بي مسئله نيست.  هر روزه طرحها و لوايح مصوب مجلس شوراي اسلامي از طرف  شوراي نگهبان مغاير قانون اساسي و يا شرع شناخته مي شود.  آيا مي توان با استناد به راي شوراي نگهبان طراحان و راي  دهندگان طرحها و لوايح مصوب مجلس را غير ملتزم به اسلام  و غير وفادار به قانون اساسي خواند؟ طبق اصل 35 قانون اساسي در همه دادگاهها طرفين دعوي حق  دارند براي خود وكيل انتخاب نمايند و اگر توانايي انتخاب وكيل را نداشته باشند بايد براي آنها امكانات تعيين وكيل  فراهم گردد اين اصل صريح و بي ابهام در قالب مصوبه مجلس  شوراي اسلامي در سال 1369 به شوراي نگهبان فرستاده شد.  شوراي نگهبان با آن مخالفت كرد. به گونه اي كه بالاخره  در 11/7/1370 مجمع تشخيص مصلحت نظام لزوم اختيار وكيل از سوي اصحاب دعوي را در محاكم تصويب كرد و حتي براي آن  دسته از قضات كه مانع تحقق اين حق شوند مجازات انتظامي  در نظر گرفت.  تصور كنيد، دو دسته فقيه هم عصر، هم مقطع و هم نفس براي  رعايت شرع يكي له و ديگري عليه يك مصوبه راي داده اند.  روشن است كه حتي كشف التزام عملي به اسلام نيز كار سهلي  نيست. چنانكه براساس بند سوم نظريه 4575 مورخ 3/3/72 شوراي نگهبان مطابق اصل چهارم قانون اساسي مصوبات مجمع  تشخيص مصلحت نظام نمي تواند خلاف موازين شرع باشد.  و بالاخره اينكه فصل هفتم قانون اساسي در باب شوراها پس  از گذشت 20 سال از تصويب قانون اساسي به مورد اجرا گذاشته شد آيا مي توان باور كرد كه روءساي جمهور پيشين به  قانون اساسي وفادار نبوده اند؟ آيا غايت اين نكات آنست كه افراد غير معتقد به اسلام و جمهوري اسلامي وارد مجلس شوند؟ خير هرگز چنين نيست. بلكه  هدف آنست كه بگوييم، قانون نويسي هنر است و دفاع بد همچنان گريبانگير جمهوري اسلامي است. بايد به اقتدار و پايداري نظام اعتماد كرد و قانون نويسي فارغ از بخشي نگري ها و ساده انگاري ها وجهه همت قرار گيرد. به  عنوان نمونه، براي اطمينان از اسلام خواهي و جمهوري طلبي  داوطلبان نمايندگي مجلس مي توان ماده 28 قانون انتخابات  را به شرح ذيل اصلاح كرد. انتخاب شوندگان هنگام ثبت نام  بايد داراي شرايط زير باشند.  1- مسلمان بودن(به جز براي اقليت هاي ديني شناخته شده) 2- ايراني بودن  3- عدم محكوميت به جرم اخلال به مباني اسلام در محاكم  ذيصلاح(اين بند اعتقاد و التزام عملي به اسلام را تضمين  مي كند) 4- عدم محكوميت به جرم اخلال در مباني حقوق عمومي در محاكم ذيصلاح(اين بند بحث وفاداري به قانون اساسي را تحقق مي بخشد) حداقل حسن قانون نويسي با اين شيوه اخير الذكر اين است  كه قانون جامع و مانع خواهد بود و شالوده آن بر اعتماد به اراده عمومي بنا خواهد شد. 
