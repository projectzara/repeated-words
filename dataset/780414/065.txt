 تهران، خبرگزاري جمهوري اسلامي: رئيس مجلس شوراي اسلامي  موضع گيري برخي از كشورها بويژه كشورهاي اروپايي در قبال  مساله دستگيري 13 متهم به جاسوسي به نفع رژيم صهيونيستي  در ايران را دخالت آشكار و فضولي در امور داخلي جمهوري  اسلامي ايران دانست و به آنها هشدار داد.  علي اكبر ناطق نوري كه ديروز در جلسه علني مجلس به  مناسبت سالروز فاجعه سرنگوني هواپيماي مسافربري ايران  سخن مي گفت، اظهار داشت: اين جنايت و همانند آن هرگز از خاطر ملت ايران نمي رود و فراموش نخواهد شد و براي هميشه  به عنوان برگ سياهي در كنار ديگر جنايات آمريكايي ها، در تاريخ باقي خواهد ماند.  وي گفت: فرمانده ناو" وينسنس "ابتدا به دروغ گفت اشتباه  شده است اماطولي نكشيد دولت آمريكا به او جايزه داد و تشويقش كرد و مجامع بين المللي نيز راحت از كنار آن  گذشتند و تنها اين حادثه را محكوم كردند.  رئيس مجلس شوراي اسلامي ادامه داد: همين افراد، حكومت ها و بويژه غربي ها به خاطر دستگيري 13 متهم به جاسوسي در ايران و به بهانه دفاع از حقوق بشر بطور هماهنگ در دنيا بلوا به پا كرده اند.  وي تاكيد كرد: در ايران هيچكس به خاطر داشتن عقيده و مسلك خاص مورد پيگرد قرار نمي گيرد و امروز اقليت هاي  مختلف در كنار برادران و خواهران مسلمان خود زندگي  مي كنند و از همه حقوق شهروندي برخوردار هستند.  آقاي ناطق نوري افزود: در ايران افراد و گروههايي به  اتهام قاچاق، سرقت، رابطه با بيگانگان و امثالهم دستگير و به جرمشان رسيدگي مي شود، دستگيري اين 13 نفر نيز در كنار اين قبيل دستگيري ها است و به جرم آنهانيز رسيدگي  خواهد شد. 
