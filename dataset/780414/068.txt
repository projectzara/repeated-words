   راز و رمز مديريت در تيمهاي بزرگ  گروه ورزشي: استقلال پس از يك سال پرتنش و بحراني با مربيگري سكوموروخوف به آرامش نسبي رسيده است. استقلال  سال گذشته هم مشكل اصلي اش مربيگري نبود، ناصر حجازي هم  درد استقلال را مي دانست و از لحاظ فني مي توانست  استقلال را به هدف خود برساند. اما اداره غلط استقلال  اين تيم را به بي راهه برد. هم اكنون هم استقلال در راس  هرم ايرادهايي دارد كه مي تواند برطرف كند.  كاستيهاي مديريت باعث شد تا اين تيم سال گذشته بدون  دورانديشي لازم از لحاظ بازيكن طراز اول خود را تخليه  كند و هنوز هم به وزن و اعتبار خود به جز كادر مربيگري  نرسيده است. براي اداره و سرپرستي يك تيم بزرگ نياز به  مرداني كارآمد و باتجربه است و با افزودن پستهاي خيالي  همچون قائم مقامي، جانشين سرپرستي و غيره نه تنها دردي  از استقلال كاسته نمي شود بلكه اين تيم را دچار مشكلات  بسيار و پرشمار خواهد كرد.  استقلال روز يكشنبه هفته آينده يك ديدار حساس با پيروزي  در فينال جام حذفي باشگاههاي ايران دارد. حرفهاي  سوكوموروخوف قبل از اين ديدار خواندني است.  سرمربي روسي تيم فوتبال استقلال تهران گفت: شرايط فعلي  باشگاه استقلال مساعد است و من قصد دارم اين تيم را هم  در رقابتهاي جام آزادگان و هم در جام برندگان جام  باشگاههاي آسيا به مقام شايسته اي برسانم.  شش سال پيش كه من مسئوليت رهبري استقلال را داشتم، شرايط نظير زمان فعلي نبود. اكنون شرايط از همه نظر مطلوب است  و من از اين نظر مشكلي ندارم.  يوگني گفت: ما روز گذشته با پورحيدري نشستي داشتيم.  پورحيدري يك مربي حرفه اي است. او پيشنهادهايي به من  ارايه داده كه مشغول مطالعه آن هستم. در مورد نوع روابط وهمكاري ما در آينده نزديك همه چيز مشخص خواهد شد.  سوكوموروخوف افزود: در حال حاضر 27 بازيكن در اردوي  استقلال هستندو من با آنها كار مي كنم. بنظر من تمامي  بازيكنان حاضر در استقلال شرايط پيشرفت را دارند و مي توانند در تمامي پست ها جواب بدهند.  اگر نيازي در پست خاصي بود آنرا اعلام خواهم كرد تا بازيكن بهتري استخدام شود، اما اعتقاد دارم اين بازيكنان  توانايي لازم را دارند و مانياز به زمان بيشتري داريم تا به شرايط ايده آل برسيم.  وي ادامه داد: بايد از بازيكنان آزمون جديدي بگيرم تا 22 بازيكن نهايي را معرفي نمايم اين كار را پيش از سفر تيم  استقلال به آلمان انجام خواهم داد.  مربي روسي تيم استقلال گفت: با استقلال قرارداد يكساله  بسته ام كه درصورت لزوم و درخواست مديران اين باشگاه  مي توانم قرارداد خود را تمديدكنم.  سوكوموروخوف درباره ديدار نهايي جام حذفي مقابل تيم  پيروزي گفت: اين ديدار هم مثل بقيه بازيها يك ديدار معمولي است. براي من اين ديدار جنبه مرگ و زندگي ندارد،  اما سعي دارم آنرا بسود تيم استقلال تمام كنم. دراين  مسابقه آنچه كه براي استقلال اهميت دارد ابتدا بازي  قدرتمند وجوانمردانه است. در اين بازي مي توانم  بازيكنانم را از نظر قدرت بدني، تكنيكي و تاكتيكي بخوبي  محك بزنم.  وي افزود: من تا كنون فقط در سه بازي تيم استقلال را هدايت كرده ام وهنوز برنامه هايم را ارائه نداده ام. پيش  از بازي با پاس، فيلم ديدارهاي اين تيم را مرور كرديم و با برنامه به ميدان رفتيم اكنون نيز در حال مشاهده فيلم  ديدارهاي تيم پيروزي هستيم به هرحال تيم هاي ايراني  تقريبا" يكسان هستند اما از نظر قدرت شايد با هم متفاوت  باشند كه تيم پيروزي اين چنين است.  سرمربي استقلال اضافه كرد: يك تيم بايد در خطوط سه گانه  بازيكن هم طراز داشته باشد و همه در گلزدن مشاركت كنند.  درهر پستي بايد بازيكن گل بزند حتي دفاع. من نمي خواهم  شرايطي بوجودآيد كه استقلال به يك يا دوبازيكن متكي باشد.  اما اعتقاد دارم تيم استقلال نياز به يك تمام كننده دارد.  در ديدار بانساجي و پاس تيم ما چندين موقعيت عالي را از دست داد. ما بايد هم خوببازي كنيم و هم اينكه خوب گل  بزنيم. در فوتبال يك قانون انكارناپذيراست كه اگر گل  نزني، حتما" گل خواهي خورد.  وي افزود: در كنار توجه به جوانان سعي من اين است كه از بازيكنان باتجربه هم استفاده كنم. در اين رابطه حتي در خارج از مسابقه با زرينچه، حسن زاده، تقوي و فكري صحبت  مي كنم و از تجارب آنها سود مي برم.  سوكوموروخوف افزود: سعي دارم تيم استقلال را به شرايطي  برسانم كه اين تيم با بازيكنان خوبي كه دارد در سطح يك  تيم بزرگ باشد. بدين منظوربايد انگيزه را در ميان  بازيكنان ذخيره افزايش داد تا آنها بدانند كه درفرصت هاي  لازم حتما به ميدان خواهند آمد. بازيكن ثابت استقلال حتي  اگر ملي پوش هم باشد، اگر نتواند نظر مربي رادر زمين  اجرا كند تعويض خواهد شد وشايد هم در تركيب اصلي قرار نگيرد.  سرمربي تيم استقلال گفت: متاسفانه در فوتبال قانون بدي  حاكم است. اگر يك تيم ببرد بنام بازيكنان نوشته مي شود اما اگر شكست بخورد مقصرمربي معرفي مي شود. اما آنچه كه  مهم است اين است كه بايد از شكست هادرس گرفت.  وي افزود: براي استقلال جام آزادگان مهم است و در كنار آن من به رقابتهاي جام برندگان جام باشگاههاي آسيا توجه  خواهم داشت. مديران وهواداران تيم استقلال انتظار قهرماني دارند و من بايد اين شرايط را فراهم كنم.  وي در پايان ضمن انتقاد از برخي نشريات ورزشي گفت: بعضي  از نشريات بدون آنكه با من صحبتي كرده باشند مطالبي  به چاپ رسانده اندكه دور از واقعيت است.  سوكوموروخوف در سال 1372 نيز رهبري تيم استقلال را عهده دار بوده است. وي 54 سال سن دارد و در تيم هاي  اورال ماش سورلوفسكي وپاختاكور تاشكند بازي كرده است.  نامبرده سابقه مربيگري در تيم هاي تورپيدو مسكو، تورپيدو ولاديمير، تيم المپيك شوروي سابق، باشگاه الجزيره  الجزاير و استقلال تهران را دارد. 
