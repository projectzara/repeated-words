   به مناسبت برپايي نمايشگاه آثار حجمي مسعود قرباني در نگارخانه شيو نمايشگاهي از آثار حجمي فلزي و كاربردي مسعود قرباني در نگارخانه شيو برگزار شد و 44 اثر حجمي از ساخته هاي اين  هنرمند به نمايش درآمد.  مسعود قرباني متولد 1345 در تهران است. وي فارغ التحصيل  در رشته طراحي صنعتي از دانشگاه هنرهاي زيبا است كه پس  از پايان تحصيلات خود، كار حجم سازي را به طور جدي و گسترده آغاز كرده است.  وي در مورد شيوه كارش چنين توضيح مي دهد: "بيشتر كارهاي  من با فلز است. سعي كردم تضاد يا هارموني بين عناصر را با استفاده از توانايي ها و خصوصيات فلزات نشان دهم.  مثلا" وقتي مي خواهم اختلاف رنگ بين اجزاء را نشان دهم  با استفاده از اختلاف رنگ خود فلزات اين كار را انجام  مي دهم. غالب كارهاي من با فلز آهن است كه آن را به  شكلهاي مختلفي كه آفريده ذهن خودم است، برش مي دهم و حاصل كار يك مجسمه فلزي مي شود. البته گاهي اوقات از مس  و برنج هم استفاده مي كنم. " وي در مورد اينكه چگونه به اين شكل ها و حجم ها رسيده  است، مي گويد: "در اين كار قبل از هرچيز بايد تجسم داشت.  چون تمام اين حجم ها حاصل ذهنيت من است ولي در حين ساخت  هم با توانايي ابزاري ممكن است تغييراتي در فرم اوليه  ايجاد شود. البته زمينه شكل گيري اين فرمها در هنگام  تحصيل در من ايجاد شد. چون در رشته طراحي صنعتي هدف  رسيدن به فرمهاي مناسب براي كاربردهاي مناسب است كه  مسائل فرهنگي، اقتصادي، مذهبي و حتي سياسي در آن دخيل  است و اين رابطه مستقيمي با فرم و حجم دارد. ولي  همان طور كه گفتم پس از ايجاد زمينه به علت علاقه خاصي  كه در من ايجاد شد به طور گسترده تري به اين كار پرداختم  و هرگونه فرم و شكلي را كه در ذهن خود تجسم مي كنم، روي  فلز برش مي زنم و با آن كار مي كنم تا در نهايت به شكل و فرم دلخواه برسم. " قرباني در مورد كاربرد اين آثار مي گويد: "اشياء هنري  فقط كاربرد بصري و درك زيبايي دارند. برخي از اشياء بعد زيبايي شناسي آنها غالب است. برخي ديگر جنبه هاي كاربردي  آنها زياد است و برخي از اشيا هم حالت بينابين دارند يعني تا حدي زيبايي شناسي و در عين حال كاربردي هم هستند مثل آباژور. و ايكاش ما به جنبه هاي زيباشناسي اشيا هم  توجه كنيم تا در محيط پيرامون خود جنبه هاي زيباتري از نظر خواسته هاي بشري داشته باشيم و همه چيز به صورت  يكنواخت و خسته كننده نباشد. " جايگاه فعلي آثار حجمي از نظر قرباني چنين است:  " متاسفانه تعريفي كه ما در حال حاضر از مجسمه داريم اين  است كه فضاهاي خالي خانه هايمان را با استفاده از آنها پركنيم. به همين دليل با اينكه در كشور ما كار مجسمه سازي زياد انجام مي شود ولي به آن بهاي كافي داده  نشده و به اين هنر خيلي سطحي مي نگرند. در صورتي كه با استفاده از فرم يا حجم مفاهيم بسيار وسيعي را مي توانيم  انتقال دهيم. به عنوان مثال در فضاهاي باز مثل پارك ها و ميادين با استفاده از اين فرم ها مي توان حرف هاي بسياري  گفت و همچنين در مكان هاي بسته مثل سالن اجتماعات يا حتي  سينماها مي توان از اين فرم ها استفاده كرد. " به اعتقاد قرباني "هركس به هر شكلي مي تواند كمك كند تا به كار هنري بها داده شود. گالري كه براي برپايي  نمايشگاه به آن مراجعه مي شود حتي اگر بازدهي مالي ندارد،  اجازه برگزاري نمايشگاه را بدهد. زيرا كار هنري كار سوددهي نيست حتي با آن امرارمعاش هم نمي توان كرد و شخصي  كه كار هنري انجام مي دهد فقط به خاطر علائق خودش است.  حتي به نظرات ديگران هم اهميتي نمي دهد البته شايد اين  يك نوع خودخواهي باشد ولي وجود دارد. وزارت ارشاد هم با برگزاري مسابقات، نمايشگاههاي سراسري مي تواند روحيه و انگيزه ها را قوي تر كند. شركت در نمايشگاههاي  بين المللي و امكان دسترسي به نشريات و كتب خارجي در اين  زمينه مي تواند به پيشرفت هنر و جذب مردم به اين سو كمك  كند. در صورتي كه ما در هيچ يك اززمينه هاي هنري به جز سينما اين كارها را نكرديم يكي ديگر از كارهايي كه  وزارت ارشاد به راحتي مي تواند انجام دهد اين است كه از هر نمايشگاهي كه برگزار مي شود عكس هايي تهيه كند و آن  را به صورت كتاب چاپ نمايد تا علاقه مندان بتوانند با آثار ديگران هم آشنا شوند. يكي از مسائلي كه بايد به آن  اشاره كنم اين است كه محدوديت ها را كم كنيم. زيرا محدود بودن باعث ايجاد كسالت مي شود. در كار هنري بايد آزادي  وجود داشته باشد تا هنرمند آنچه در ذهن دارد بتواند بسازد. اگر خلاقيت ها از بين برود هنرمند تبديل به يك  صنعتكار مي شود. " وي در پاسخ به اينكه چرا به آثار حجمي فلزي در مقايسه با قالبهاي ديگر حجمي مثل سفال كمتر بها داده مي شود،  مي گويد: "به نظر من علت اين مساله محدوديت امكانات و آگاهي نداشتن مردم از اين كار است. در ضمن در مورد كارهاي فلزي بايد آموزشهاي فني داده شود و همچنين هزينه  اين كار بالاتر است. به عنوان مثال ابزارهاي اين كار مثل  اره اي كه براي برش استفاده مي شود، قيمت گزافي دارد كه  اكثرا" قدرت خريد آن را ندارند. " يكي از بازديدكنندگان اين نمايشگاه در مورد آثار حجمي  چنين مي گويد: "اخيرا" ديده مي شود كه از كارهاي حجمي  نسبت به آثار نقاشي بيشتر استقبال مي شود و من فكر مي كنم كه مردم از ديدن نقاشي هاي تكراري خسته شده اند و به ديدن آثار حجمي و تزئيني بيشتر تمايل نشان مي دهند. " بازديدكننده ديگري در مورد برپايي چنين نمايشگاههايي  مي گويد: "البته برپايي چنين نمايشگاههايي براي آشنايي  هرچه بيشتر مردم با اين آثار كار مثبت و پسنديده اي است،  ولي اكثريت مردم با چنين آثاري آشنايي ندارند. در اين جا نقش تبليغات مي تواند بسيار موءثر باشد. مثلا" صدا و سيما با ترتيب دادن يك گفتگوي بسيار ساده و دوستانه و پخش  تصاويري از چنين نمايشگاهها و آثاري مي تواند مردم و به خصوص جوانان ما را به سوي اين آثار جذب كند. " 
