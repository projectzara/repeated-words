   چندي پيش نمايشگاهي از آثار هنري تعدادي از هنرمندان در كشور نروژ برگزار شد. در اين نمايشگاه تعدادي از تابلوهاي نقاشي مريم مطلبزاده نقاش ايراني نيز در معرض  ديد علاقه مندان قرار گرفت.  آثار مطلبزاده تاكنون در چندين نمايشگاه گروهي و انفرادي در داخل و خارج از كشور به نمايش در آمده اند.  وي سالها با هنر نقاشي مانوس بوده و قصد دارد يافته هاي  جديد خود را به نمايش بگذارد. به عقيده اين نقاش حضور و ديدگاه و توانمندي يك هنرمند، زماني به بار مي نشيند كه  خلوص و شناخت هنرمند همراه با تكنولوژي هنر حاصلي را به  بار آورد.  وي در مورد گرايش خود نسبت به هنر و بخصوص نقاشي مي گويد:  " هنر مانند پرواز يك پرنده لايتناهي و بي پايان است. اوج  و فرودهاي هنر و زندگي هنري براي من به مثابه جنبه حقيقي،  زيبا و ارزشمند است كه مي تواند ذات هنرمند را كه  برخاسته از كل هستي است، در بعد هنر متبلور سازد در هنر حركتي مداوم به سوي اعتلائي بي پايان وجود دارد كه عروج  انسان را از پيله روزه مرگي نويد مي دهد و اما چرا هنر نقاشي. به نظر من هنر در وجود اكثر انسان ها تعبيه شده و با آن زاده مي شوند و هر ذهنيتي، هنري را بوجود مي آورد و عمدتا" بدان مي پردازد. به نظر من هنر نقاشي، هنري است  كه ازمحتواي غني برخوردار است و پژواك آن بر كل هستي بشر اثر گذار خواهد بود. من در مقابل آثار ارزشمند و غني  هنرهاي تجسمي احساس شعف و اعتلاء مي كنم و به نوعي  ستايشگر اين هنر هستم. " وي در ادامه مي گويد: "هنر مانند هر چيزديگري جنبه هاي  گوناگوني را در برمي گيرد و هر هنري مخاطبين مخصوص خود را داراست. از هنرهاي سطحي و بي محتوا كه ما آن را هنر مبتذل مي ناميم تا آن دسته از هنرهايي كه از انسان هاي  فرهيخته ساطع مي شود بطور كلي هنر بين اين دو قطب در نوسان است و خوشبختانه علي رغم مشكلات و موانعي كه گاهي  بوجود مي آيد هنرمندان ارزشمند ما مشغول به كار خودشان  هستند. البته مشكلاتي هست كه كل بشر در شرايط كنوني با آن مواجه مي باشد و گهگاه از عدم آگاهي و سياستگذاري هاي  غلط هنري ناشي مي شود كه جرياني تاثيرگذار و منفي بر هنر خواهد داشت. " مطلبزاده در زمينه رفع مشكلات اين حيطه مي گويد: "بررسي  و بازنمائي مشكلات و موانع كار اشخاص منتقد و يا صاحبنظراني است كه مي توانند اين مقوله را شكافته و بررسي كنند. به عقيده من، واسطه هاي هنري هميشه در اين  راستا نقش مهم و تاريخ سازي را ايفا كرده اند كه اگر به  مسئوليت خود وارد باشند، چرخ هنر روان تر كار خواهد كرد،  در غير اين صورت هنر و هنرمند قرباني جريانات سودجويانه  و نابخردانه خواهند شد. " 
