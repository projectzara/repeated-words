   * روزنامه نگاران طي ساليان اخير همواره خواهان رفع نقص  از قانون با افزودن بر حقوق مطبوعات به جاي تدوين و تصويب حدود تازه بودند اشاره: طرحي كه با عنوان "طرح اصلاح قانون مطبوعات "به  مجلس ارائه شده با موج فزاينده مخالفتها مواجه شد. اين  طرح در جهت گيري، كليات و جزئيات مخالف روح قانون اساسي  است و تاكنون از جهات گوناگون مورد نقد صاحبنظران و كارشناسان قرار گرفته است.  متن ذيل كه توسط مركز مطالعات و تحقيقات رسانه ها تهيه  شده است موارد غيراصولي اين طرح را جز به جز بررسي و نقد كرده است كه از نظرتان مي گذرد.  تعريف مطبوعات  قانون فعلي مطبوعات در ماده يك، تعريف صريح و روشني از مطبوعات ارائه كرده است:  فصل اول - تعريف مطبوعات  ماده 1- مطبوعات در اين قانون عبارتند از: نشرياتي كه  به طور منظم با نام ثابت و تاريخ و شماره رديف در زمينه هاي گوناگون خبري، انتقادي، اجتماعي، سياسي،  اقتصادي، كشاورزي، فرهنگي، ديني، علمي، فني، نظامي، هنري،  ورزشي و نظاير اينها منتشر مي شوند.  تبصره- انتشار فوق العاده اختصاص به نشريه اي دارد كه به  طور مرتب انتشار مي يابد.  اما تعريف مطبوعات از نگاه طراحان و ارائه دهندگان طرح  اصلاحيه قانون مطبوعات چيست؟ اصلاحيه پيشنهادي براي اين ماده تبصره اي به عنوان تبصره  2 در نظر گرفته است كه برخلاف نيت اعلام شده طراحان نه  تنها از ابهامات آن نمي كاهد بلكه نكات مبهم تازه اي نيز به آن مي افزايد. تبصره پيشنهادي در واقع تعريف موجود در ماده يك قانون فعلي مطبوعات را نقض كرده و مطبوعات را صرفا" نشرياتي دانسته كه از هيات نظارت بر مطبوعات مجوز گرفته باشند. علاوه بر آن چنانچه اين تبصره در هريك از قوانين مطبوعاتي ايران يا كشورهاي ديگر قرار گيرد، به  معناي بي اثر و بلااستفاده شدن ساير مواد و تبصره هاي آن  قانون خواهد بود. زيرا در اين تبصره آمده است كه:  " نشريه اي كه.. ساير مواد اين قانون را رعايت نكند، از شمول قانون "مطبوعات "خارج بوده و تابع قوانين عمومي است. " عبارت" يا ساير موارد اين قانون را رعايت نكند" بسيار مبهم است زيرا هرگونه نقض قانون اعم از اينكه جنبه  اجرايي يا قضايي داشته باشد(تخلف - جرم)موجب خروج نشريه  از چتر حمايتي قانون مطبوعات مي شود، ضمن اينكه توجيه  منطقي براي اصل تبصره نيز وجود ندارد. علاوه بر آن  اصولا" بخشي از وظيفه قانون مطبوعات تعيين جرم و تخلف  مطبوعاتي است.  به عبارت ديگر مطبوعات زماني متخلف يا مجرم شناخته  مي شوند كه ماده اي از مواد قانون مطبوعات را رعايت نكند.  نكته مهم اينجاست كه چنانچه بپذيريم نشريه اي به علت  عدم رعايت مواد قانون مطبوعات از" شمول تعريف مطبوعات " خارج شود و تابع قوانين عمومي گردد- كه رسيدگي به تخلف و جرم در دادگاه بدون حضور هيات منصفه، وجه بارز تمايز اين  دو است - در واقع پذيرفته ايم كه اصل 168 قانون اساسي كان  لم يكن تلقي گردد. چرا كه اصل 168 قانون اساسي تاكيد دارد كه رسيدگي به جرائم مطبوعاتي بايد در دادگاه صالحه  و با حضور هيات منصفه(دادگاه مطبوعات)صورت گيرد و جرم  مطبوعاتي نيز چيزي نيست مگر تخطي و عدم رعايت برخي از مواد قانون مطبوعات !  ماده دو اصلاحيه پيشنهادي  حقوق مطبوعات  قانون مطبوعات مصوب سال 1364 در فصل سوم و طي سه ماده  (سه الي پنج)به حقوق مطبوعات پرداخته است. در اين فصل  مطبوعات از حق اطلاع رساني و حق كسب و انتشار خبر برخوردار شده اند و مقامات دولتي و غيردولتي نيز از اعمال فشار و سانسور نشريات منع گرديده اند.  روزنامه نگاران طي ساليان اخير همواره خواهان رفع نقص از قانون با افزودن بر حقوق مطبوعات، به جاي تدوين و تصويب حدود تازه، بوده اند. اما اصلاح كنندگان قانون مطبوعات  خواهان الحاق سه تبصره به آخرين ماده فصل حقوق مطبوعات  شده اند كه يكي از اين سه تبصره قطعا" به معناي كاستن از حقوق و افزودن بر حدود مطبوعات است.  مطابق ماده 5 قانون فعلي، كسب و انتشار اخبار داخلي و خارجي با دو منظور 1- افزايش آگاهي عمومي ; 2- حفظ مصالح  جامعه، حق قانوني مطبوعات شناخته شده است.  با افزايش تبصره يك، اين حق مطبوعات كه ضامن گردش آزاد اخبار و اطلاعات مي باشد، دچار مضيقه مي گردد. تبصره يك  پيشنهادي كه بايد به فصل حقوق مطبوعات(ذيل ماده 5) الحاق شود مديرمسئول نشريه را موظف مي سازد بنا به دستور دادگاه، منابع خبري خود را افشاء نمايد. در حالي كه  قانون فعلي، مطبوعات را ملزم به اين كار نمي سازد.  روزنامه نگاران اين تبصره را در واقع به معناي سلب حقي  از حقوق مطبوعات قلمداد مي كنند نه پيش بيني حقي تازه  براي فعاليتشان. گذشته از آن، اين تبصره مي تواند بسياري  از فعاليت هاي مطبوعاتي را تحت تاثير قرار داده و به  بروز مصلحت انديشي هاي مخرب و خودسانسوري در عرصه فعاليت  مطبوعاتي منجر شود.  تبصره يك پيشنهادي مصونيت منبع خبر و خبرنگار را كه  لازمه كسب خبر است از بين مي برد و سانسور را بر جامعه  حاكم مي كند. ضمن اينكه اين تبصره با توجه به مسئوليت  كيفري مديرمسئول، چنانچه نتواند صحت خبر منتشره را در دادگاه ثابت كند، اصولا" زائد است.  ماده سه اصلاحيه پيشنهادي  شرايط متقاضي و مراحل صدور پروانه  امتياز نشريه، حقي است كه همه آحاد ملت از آن  برخوردارند، مگر در مواردي كه از نظر قانون منعي براي  اين كار وجود داشته باشد. بنابراين سلب اين حق حتما" به  راي دادگاه صالحه كه قطعيت نيز يافته باشد نياز دارد. به  همين دليل در ماده 9 قانون مطبوعات سال 64، پنج شرط براي  احراز صلاحيت متقاضي پروانه انتشار نشريه قيد شده است.  در تبصره پنج اين ماده وابستگان به رژيم شاهنشاهي و خدمتگزاران تبليغاتي رژيم گذشته و... از داشتن اين حق  محروم شده اند.  اما اصلاحيه قانون مطبوعات(تبصره 6 پيشنهادي براي الحاق  به ماده 9)، دامنه اين محروميت را، برخلاف نص صريح قانون  و قانون اساسي، از دارنده پروانه به شاغلين و فعالان در عرصه مطبوعات نيز تسري داده است به اين معنا كه  " محكومان دادگاههاي انقلاب" و" كساني كه عليه نظام  جمهوري اسلامي فعاليت و تبليغ مي كنند"، حق ندارند هيچ گونه فعاليت و سمتي در مطبوعات داشته باشند.  در اين مورد خاص توجه به چند نكته ضروري است:  نخست، ماده 9 به شرايط و مراحل صدور پروانه اختصاص دارد نه شرايط فعاليت و استخدام در مطبوعات ;  دوم، هيچ يك از قوانين مطبوعاتي ايران تا به حال به  شرايط فعالان و مستخدمان در مطبوعات - غير از مديرمسئول و صاحب پروانه - اشاره اي نداشته و ندارند. اين نيز مي تواند به معناي افزودن بر حدود تلقي گردد.  سوم، آيا هر محكوميتي در دادگاه انقلاب به معناي سلب كليه حقوق اجتماعي است؟ چهارم، اگر دادگاه هاي انقلاب براي متهم يا مجرم،  محكوميتي مبني بر منع فعاليت و استخدام در مطبوعات تعيين  كنند در اين صورت به كارگيري آنها در تحريريه ها به  عنوان نقض حكم قضايي قابل پيگيري است و ديگر نيازي به  افزودن حدود تازه به قانون مطبوعات نيست.  پنجم، مرجع تشخيص در مورد مفهوم كشدار و مبهم "كساني كه  عليه نظام جمهوري اسلامي فعاليت و تبليغ مي كنند"، چه  مرجعي است؟ آيا اين مورد(افزودن تبصره 6 به ماده 9 قانون فعلي  مطبوعات)در جهت "لزوم شفاف شدن قانون براي ارباب جرايد و مقامات تصميم گيرنده "و" زدودن ابهامات متعدد در قانون  مطبوعات و لزوم روشن شدن مبهمات قانون "كه در مقدمه  اصلاحيه از سوي طراحان آن مورد تاكيد قرار گرفته، طراحي  و پيشنهاد شده است؟ علاوه بر آن اين تبصره فاقد تعاريف  مشخص است و فعالان نشريات به راحتي مي توانند تحت اتهام  قرار گيرند" فعاليت عليه نظام جمهوري اسلامي "و" تبليغ "، عناوين قابل تفسير است و مصونيت هاي افراد زير مجموعه  نشريات را از بين مي برد و جو ناامني و انتظار تعقيب مداوم را بر كاركنان نشريات حاكم مي كند.  اصولا" به نظر مي رسد اين تبصره با اين ديدگاه تنظيم شده  كه علاوه بر" صاحب امتياز" و" مديرمسئول "و" نويسنده يا پديدآورنده اثر"، افراد ديگر دست اندركار نشريات را نيز قابل تعقيب و فاقد مصونيت كند.  ماده چهار اصلاحيه پيشنهادي:  تمكن مالي - سرمايه خارجي  تمكن مالي براي انتشار نشريه  نگرش حاكم بر اصلاحيه قانون فعلي مطبوعات، به نگرشي كه  حداقل حدود چهل سال پيش بر كشور و قوانين مطبوعاتي حاكم  بود و در نظام آزادي گراي غربي نيز كه بعدها جاي خود را به نظام مسئوليت اجتماعي مطبوعات داد وجود داشت، شباهت  بسيار دارد. در قانون مطبوعاتي كه سيدحسن تقي زاده و سردار فاخر حكمت روءساي دو مجلس سنا و شورا در سال 1334 امضا كردند، ضرورت اخذ تضمين مالي از صاحب پروانه براي  انتشار نشريه پيش بيني شده بود و جالب آنكه همان شرط عينا" در اصلاحيه پيشنهادي در سال 1378 قيد شده است.  بحث تضمين مالي كه در واقع به عنوان سد و مانعي بر سر راه انتشار نشريات در سال 1334 ديده شده بود، در طرح  اصلاح قانون مطبوعات نيز با همين نيت پيش بيني شده است.  در اين اصلاحيه، هيات نظارت - كه در تركيب آن نيز تغييراتي به نفع جناح خاص صورت مي گيرد- به عنوان مرجع  تشخيص توانايي مالي متقاضي براي انتشار نشريه به مدت  حداقل سه ماه، مشخص شده است.(ماده 4 اصلاحيه)به نظر مي رسد طراحان اصلاحيه بيش از آنكه به فكر شفاف شدن  موارد مبهم قانون فعلي باشند در صدد تغليظ سيستم پيشگيري  برآمده اند.  سرمايه خارجي  به اعتقاد كارشناسان، نگرش اصلاح كنندگان قانون، افزودن  بر محدوديت هاست. زيرا ماده 8 قانون مصوب سال 64 صراحتا"  انتشار نشريه به مسئوليت اشخاص حقيقي يا حقوقي با سرمايه  ايراني را آزاد دانسته است.  اما طرح پيشنهادي، استفاده اين نشريات از كمك مستقيم و يا غيرمستقيم مادي خارجي را براساس تشخيص دادگاه صالحه،  مستوجب تعطيلي نشريه و مجازات مديرمسئول دانسته است.  سوءال روزنامه نگاران اين است كه آيا ماده 8 قانون فعلي  از نظر پيگيري درباره اثرات مخرب حضور سرمايه خارجي در مطبوعات كشور و مجازات خاطيان، داراي نقص است كه  اصلاح كنندگان ترجيح داده اند حد تازه اي به حدود فعاليت  مطبوعاتي اضافه شود؟ به گمان روزنامه نگاران در حال حاضر نيز چنانچه نشريه اي  با سرمايه خارجي منتشر شود، به استناد ماده 8 قانون فعلي  مي توان آن را تعطيل كرد و دليلي براي افزودن اين قيد تازه متصور نيست، مگر استفاده از آن براي ايجاد فشار بيشتر بر مطبوعات.  علاوه بر آن در ماده 8 پيشنهادي عبارت "در صورت استفاده  اين نشريات از كمك مستقيم يا غيرمستقيم مادي خارجي " بسيار گسترده و فاقد حدود و ثغور و مرز مشخص است و قابليت اعمال سليقه و سوءاستفاده را عليه مطبوعات بالا مي برد ضمن اينكه عبارت "دادگاه صالحه "ارجاع به مرجع  مجهول است. همچنين عبارت "مجازات مناسب" با اصل قانوني  بودن جرائم و مجازاتها مغايرت دارد.  البته اين مساله را از نگاه و زاويه ديگري نيز مي توان  مورد بررسي قرار داد. ممنوعيت استفاده از سرمايه خارجي  در انتشار نشريه در نگاه اول منطقي و معقول به نظر مي رسد، زيرا واژه "خارجي "علي الاصول به كشورهاي بيگانه  و اشخاص حقيقي و حقوقي تبعه آنها برمي گردد حال آنكه  چنين اصلي محقق نيست. واژه "خارجي "سازمانهاي بين المللي  را نيز دربرمي گيرد. آيا اخذ كمك از سازمانهاي  بين المللي نظير يونسكو نيز مشمول ممنوعيت قرار دارد؟ در اين صورت آيا چنين منعي فقط بايد گريبان مطبوعات را بگيرد و استفاده ديگر نهادهاي دولتي و غيردولتي از سرمايه خارجي بلامانع باشد؟ همان گونه كه ملاحظه مي شود دامنه عمومي و اطلاق واژه "خارجي "بسيار گسترده است و سازمانهاي بين المللي را نيز دربرمي گيرد. حال آنكه وصف  سازمانهاي بين المللي به عنوان اشخاص حقوقي خارجي با دولتهاي خارجي و اشخاص حقيقي و حقوقي خارجي يكسان نيست.  به هر حال با توجه به اصل 80 قانون اساسي، نشريات دولتي  بايد در معرض اين محدوديت قرار بگيرند و در مورد نشريات  غيردولتي بايد قايل به تفكيك گرديد.  ماده 8 قانون فعلي مطبوعات به شرح زير است:  ماده 8- انتشار نشريه با مسئوليت اشخاص حقيقي يا حقوقي  با سرمايه ايراني و اخذ پروانه از وزارت ارشاد اسلامي  آزاد است.  ماده پنج اصلاحيه پيشنهادي  حقوق متقاضي دريافت پروانه انتشار تابعيت، در بحث حقوق اساسي به همراه خود حقوقي را نيز به دنبال دارد. يعني نمي توان به كسي تابعيت داد ولي او را از برخورداري از حقوقي مساوي با ساير شهروندان منع  كرد. تبعه ايران، هركه هست، حق راي دادن، انتخاب شدن و...  را دارد. همين طور حق دارد كه متقاضي دريافت پروانه  نشريه گردد. اصلاح كنندگان به موجب ماده 5 اصلاحيه خود خواهان تغيير بند يك ماده 9 از" تابعيت ايران "به  " ايراني الاصل "شده اند و اين يعني محروم كردن برخي از افراد تبعه ايران از حقوق اجتماعي شان و اين مخالف قانون  اساسي است.  گذشته از آن، عبارت "تابعيت ايران "داراي شمول و صراحت  لازم است و براي تغيير آن به عبارت "ايراني الاصل "جز افزودن بر محدوديتها و تغليظ سيستم پيشگيري نمي توان  دليلي يافت. نكته جالب اين است كه شرط ايراني الاصل بودن  حتي در مورد داوطلبان نمايندگي مجلس شوراي اسلامي(بند 2 ماده 28 قانون انتخابات مجلس شوراي اسلامي)نيز اعمال  نمي شود اين شرط در متمم قانون اساسي مشروطه ضمن اصول  37(براي مادر وليعهد)و 58(براي وزرا)درنظر گرفته شده  بود و در قانون اساسي جمهوري اسلامي ايران فقط براي  " رئيس جمهوري "(اصل 115 قانون اساسي)لحاظ گرديده است.  علي الظاهر در طرح پيشنهادي، شان دارندگان مجوز نشر،  مهمتر از نمايندگي مجلس و وزارت و.. و صرفا" در حد رئيس  جمهوري ارزيابي شده است.  افزودن بند 6" پايبندي و التزام عملي به قانون اساسي "به  شرايط دريافت پروانه نشريه، علاوه بر آنكه نشات گرفته از روحيه تنگ كردن عرصه فعاليت هاي مطبوعاتي است، موجب تفتيش عقيده نيز مي شود و موجبات تضييع حق موضوع اصل 24 و تغليظ نظام پيشگيري را فراهم مي آورد.  فرض بر اين است كه قانون اساسي تنظيم كننده روابط بين  قواي سه گانه از يك سو و حكومت و مردم از سوي ديگر است.  به اعتقاد بسياري از صاحبنظران هيچ فعل مجازي در رابطه  بين مردم و حاكميت صورت نمي گيرد كه از دايره قانون  اساسي خارج باشد.  علي الاصول متقاضي نشر توان عدم پايبندي به قانون اساسي  را ندارد، زيرا اگر فعلي مرتكب شود كه عدم پايبندي او را ثابت كند و مجرمانه باشد، تعقيب و مجازات مي گردد و در غيراين صورت به قانون اساسي پايبند است. مردم بايد نظارت  كنند كه قدرت سياسي به قانون اساسي پايبند باشد و در عمل،  ملتزم به آن، نه بالعكس.  نكته مهمتر و بسيار مخاطره آميز اين طرح آن است كه تشخيص  " التزام عملي به قانون اساسي "به عهده چه مرجعي است؟ آيا لازم است شوراي محترم نگهبان در مواردي اين چنين نيز اعلام نظر نمايد؟ يا هيات نظارت راسا" مي تواند در اين  مورد تصميم گيري كند؟ در هر دو صورت افزودن چنين بندي،  كه قابليت تفسير سليقه اي را به شدت افزايش مي دهد، كمكي  به فعاليت مطبوعات و سلامت حضور آنها در جامعه نخواهد كرد و بر ابهامات قانون مطبوعات نيز خواهد افزود.  ادامه دارد 
