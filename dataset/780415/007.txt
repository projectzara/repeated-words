 گروه اجتماعي: عباس سليمي نمين مديرمسئول روزنامه تهران  تايمز صبح ديروز با حكم صادره از طرف مجتمع قضايي ويژه  كاركنان دولت توسط حوزه 7 انتظامي بازداشت و به اين  دادگاه منتقل شد.  به گزارش روابط عمومي روزنامه تهران تايمز: نيروهاي  انتظامي كه تعدادي از آنها لباس شخصي به تن داشتند ضمن  فحاشي و ايراد ضرب و شتم مديرمسئول روزنامه، خبرنگاران،  عكاس و مسئول روابط عمومي اقدام به توقيف دوربين عكاسي،  ضبط و برگه هاي خبر نمودند و از ارائه حكم جلب و يا كارت  شناسايي خودداري كرده اند.  سپس مديرمسئول روزنامه تهران تايمز با دستبند به مجتمع  قضائي منتقل شد. مسئول روابط عمومي دادگستري استان تهران  نيز در اين مورد به خبرگزاري جمهوري اسلامي گفت:  مديرمسئول روزنامه تهران تايمز امروز(دوشنبه)براي  پرداخت جريمه نقدي راي دادگاه مطبوعات در سال 1375،  احضار و پس از پرداخت آن آزاد شد.  سعيد نوبري افزود: عباس سليمي نمين در سال 1375 به موجب راي دادگاه مطبوعات به پرداخت دو ميليون ريال جزاي نقدي  محكوم شده بود كه به لحاظ عدم اعتراض به راي صادره، حكم  قطعي و لازم الاجرا بود.  وي اظهار داشت: احضار نخست شعبه اجراي احكام مجتمع قضائي  ويژه كاركنان دولت به دليل تغيير آدرس سليمي نمين از روزنامه كيهان به تهران تايمز، به دست وي نرسيده بود.  نوبري گفت: ديروز طي ابلاغي، وي براي اجراي حكم احضار و پس از اجراي حكم(پرداخت جزاي نقدي)آزاد شد. 
