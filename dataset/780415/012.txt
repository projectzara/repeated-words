   بررسي فوايد و مضرات امتحانات نهايي و هماهنگ كشوري  معلمي را تصور كنيد كه دانش آموزانش امتحان نهايي دارند.  هر جلسه در كلاس حاضر شده و تدريس مي كند، جزوه مي گويد،  به پرسشهاي كتاب پاسخ مي دهد، پرسش كلاسي به عمل مي آورد،  امتحان مي گيرد، نمره مي دهد، تشويق مي كند، تنبيه  مي كند، از كلاس اخراج مي كند،... ; اما دانش آموزانش  مي دانند كه معلمشان با همه فعاليتهايي كه در كلاس دارد،  نمي تواند هيچ نقشي در ارزشيابي از كار و فعاليت ايشان  داشته باشد و ارزشيابي نهايي از فعاليت يك ساله و بلكه  يك دوره تحصيلي دانش آموزان وي، برعهده ديگران است.  ديگراني كه ممكن است هرگز گچ به دست نگرفته باشند و يا براي دانش آموزاني با شرايط محيطي، اجتماعي، عاطفي،  فرهنگي، اقتصادي و.. متفاوتي نسبت به دانش آموزان او گچ  به دست گرفته باشند، و يا آنكه حتي...  *** به راستي اين معلم چه جايگاهي در نزد دانش آموزانش دارد،  و آنها چه نظري نسبت به وي دارند؟ آيا مي توانند او را مصداق يك معلم و مربي كه شغل انبياء دارد به شمار آورند؟ آيا او استقلال و اختياري در نحوه تدريس و اداره كلاس و برقراري ارتباط با دانش آموزانش - حتي اگر ساير عوامل  استقلال سوز و اختياركش را، كه بسيار هم فراوانند، در نظر نياوريم - دارد؟ از آنجايي كه ارزشيابي نهايي بر عهده ديگران است و چارچوب و قالب كاملا" خاص و از قبل تعيين شده اي دارد و از آنجايي كه در نظام آموزشي و پرورشي مدارس، نمره از اصالت بالايي برخوردار است و نيز از آنجايي كه سرنوشت  تحصيلي دانش آموزان و حتي سرنوشت شغلي و اداري خود معلم  نيز، به نتايج و نمرات امتحاني نهايي بستگي تام دارد،  آيا مي توان تصور كرد كه مدير و معاونان مدرسه و يا دانش آموزان و اولياءشان و يا حتي خود معلم، ذره اي تخطي  او را از چارچوب كاملا" قالبي و نمره محور امتحان نهايي  برخواهند تابيد، و او اجازه خواهد يافت فارغ از اين  دغدغه ها، در راستاي تحقق اصل "معلمي شغل انبياست "، گام  بردارد.  آيا در اين حالت، معلم جز حضور و غياب، تدريس قالبي كتاب و وادارساختن دانش آموزان به حفظ كليه مطالب ريز و درشت  آن و نيز تهيه نمونه سئوالات امتحاني و حل آنها،  مي تواند فعاليت ديگري در كلاس درس داشته باشد؟ آيا چنين  جايگاهي، مي تواند جايگاه واقعي يك معلم تلقي شود؟ آيا كدام دلايل و ضرورتها بر ارزشيابي متمركز از دانش آموزان به شيوه امتحانات نهايي صحه خواهد گذارد؟ آيا اين دلايل - به فرض درست و منطقي بودن - آن اندازه  داراي اهميت هستند كه بتوانند توجيهي براي تنزل شان معلم  تا حد يك تدارك كننده نمونه سئوال و جزوه و... باشند؟ ممكن است يكي از آن دلايل، ايجاد هماهنگي در ارزشيابي ها عنوان شده و متمركز بودن ارزشيابي در راستاي عادلانه  بودن آن تفسير شود. اما فراموش نكنيم كه اولا" رقابتي  مطرح نيست تا بخواهيم ارزشيابي متمركز، عادلانه بودن آن  را تضمين كند، ثانيا" عين بي عدالتي است، اگر دانش آموزان در كل طول سال تحصيلي، در شرايط كاملا"  متفاوت محيطي، فرهنگي، اقتصادي، امكاناتي و... درس  خوانده باشند و در آخر سال يكسان و هماهنگ، ارزشيابي  شوند، ثالثا" بعيد است جز در زمينه طرح سئوالات امتحاني،  در موارد ديگري مثل شرايط برگزاري امتحانات، چگونگي  تصحيح اوراق امتحاني و... نيز مدعي آن هماهنگي و همساني  شد.  همچنين ممكن است جلوگيري از بروز فسادهاي مالي و غير مالي در ارزشيابي ها، يكي ديگر از دلايل ضرورت ارزشيابي  متمركز عنوان شود از توهين آميز بودن اين مساله براي  معلمان- نكته اي كه حتي از ديد دانش آموزان نيز پنهان  نخواهد ماند- كه بگذريم، اين سئوال مطرح خواهد شد كه چرا بايد ارزشيابي ها آن قدر بي اعتبار باشند و نظام آموزش و پرورش آن قدر بر بيراهه گام بردارد، كه دانش آموزان و اولياءشان كه هدفي جز تعليم و تربيت فرزندشان ندارند،  حاضر باشند براي موفقيت كاذب فرزندشان، به اعمال  فسادانگيز مالي و غير مالي روي آورند؟ آيا هيچ فردي حاضر است پزشكي را وادار سازد تا در عين حال كه هنوز مريض است،  او را تندرست بخواند؟ بي گمان، نه متمركز بودن امتحانات از بروز فسادهاي مذكور جلوگيري مي كند و نه غير متمركز بودن امتحانات باعث  فسادهاي مذكور مي شود. آنچه به فسادهايي از اين دست دامن  مي زند، اصالت داشتن بيش از حد نمره و حاكميت شديد نمره  محوري بر ارزشيابي هاست.  باز ممكن است ناتواني و ضعف و حتي عدم تعهد و تخصص  معلمان دليل ديگري براي توجيه برگزاري متمركز امتحانات  عنوان شود. گذشته از تحقير و توهيني كه در اين مورد نيز نهفته است، مي توان پرسيد آيا حتي در همين حال نيز ارزشيابي به عمل آمده توسط معلم، كه يك سال با دانش آموز سروكار داشته و از وضعيت درسي و تربيتي او كاملا" آگاه  بوده و ميزان تلاش وجديت وي را به خوبي مي داند، بسيار اصولي تر و منطقي تر از ارزشيابي متمركز نخواهد بود؟ *** صاحب اين قلم ادعا ندارد كه توانايي و تخصص و تعهد و معلومات همه معلمان - كه در هر حالت شريف ترين و محترم ترين افراد جامعه انساني اند- به يك اندازه است و نيز منكر اين نيست كه به هر حال برگزاري متمركز امتحانات  مي تواند واجد فوايدي هم باشد، اما براين باور است كه  مضرات مبنايي و اصولي اين نوع ارزشيابي، بسيار بيشتر از حالتي است كه ارزشيابي نهايي كار و تلاش دانش آموز، به  طور كامل در اختيار معلم و مدرسه قرار گيرد.  البته در سالهاي اخير گامهايي در جهت حذف محدود اين قبيل  امتحانات برداشته شده است، كه خدا كند تا حذف كامل آن،  ادامه پيدا كند.  علي شاهد 
