 نتايج اولين طرح آموزشي نهضت سوادآموزي استان تهران در جهت آموزش خانواده ها در پيشگيري از اعتياد و مبارزه با مواد مخدر در نمايشگاه "محو اعتياد با مشعل سواد" به  معرض ديد عموم گذاشته شد.  سيدعباس سيفي رئيس اداره آموزش نيروي انساني نهضت  سوادآموزي استان تهران گفت: در اين طرح كه از بهمن ماه  سال 77 شروع و مرحله اول آن در ارديبهشت سال 78 به اتمام  رسيد 6 جزوه آموزشي توسط نهضت سوادآموزي استان تهران به  زبان ساده دراختيار بالغ بر 19 هزار نفر از فراگيران  دوره هاي مختلف تحت پوشش نهضت قرار داده شد.  وي افزود: به منظور آگاه سازي آموزشياران(معلمان)و راهنمايان تعليماتي اين طرح، 200 نفر راهنماي تعليماتي و كادر اداري و يك هزار و 380 آموزشيار نهضت سوادآموزي  دوره هاي آموزشي لازم را توسط كارشناسان ستاد مبارزه با مواد مخدر استان تهران طي كردند.  در نمايشگاه "محو اعتياد با مشعل سواد" دست نوشته ها،  خاطرات نقاشي و عكس و روزنامه هاي ديواري كه توسط عده اي  از عوامل اجرايي و فراگيران(سوادآموزان غيررسمي)نهضت  سوادآموزي استان تهران درخصوص راهها و شيوه هاي مختلف  مبارزه با مقوله اعتياد تهيه شده بود به نمايش گذاشته شد. 
