 در بخشهايي از قانون اساسي، بصورت مستقيم و غيرمستقيم،  فلسفه، اهميت و ضرورت مشاركت مردم در تصميم گيري مورد تاكيد قرار گرفته است. همچنين در جاي جاي كلام امام  خميني(ره)بنيانگذار جمهوري اسلامي، نقش پررنگ مردم و ضرورت مشاركت مردمي را مي بينيم و در كلام رهبر انقلاب نيز شاهد جايگاه ويژه مردم و آراء و نظريات آنها بوده و هستيم. رياست محترم جمهوري، برمبناي شعايري احياگر انقلاب اسلامي شد كه مهمترين آنها در قالب مشاركت مردمي  و در تصميم سازي و تصميم گيري تعريف مي شود. اتفاق نظر سي ميليون ايراني در پديده دوم خرداد 76 و حضور فعال در انتخابات رياست جمهوري و بيست ميليون رايي كه به رياست  جمهوري آقاي خاتمي داده شد، از يك سو بيانگر ناكارآمدي  روشهاي يكسونگرانه و غير مشاركت جويانه و از ديگر سو،  حكايت گر نياز و درخواست عمومي به احياي قوانين مترقي  مندرج در قانون اساسي و حق طبيعي مشاركت و اثرگذاري در سرنوشت خود و جامعه بود. اينك شعاير فرهنگي و سياسي دولت  مقتدر اسلامي در صحنه عمل در بخشهاي عظيمي ازجامعه و نهادها و ارگانها جاري شده و در آستانه نهادينه شدن است،  اما در آموزش و پرورش كه مهمترين نقش در فرهنگ پذيري و جامعه پذيري نسلهاي جوان و نوجوان را داراست و از بالاترين سطح اثرگذاري سازنده يا مخرب بر تحقق شعاير دولت پرتوان ايران اسلامي بهره مند است، جلوه هايي  متفاوت از آنچه مردم و دولت منتخب مردم جستجو مي كنند،  متجلي است.  سبكهاي رهبري و مديريت و ارتباطات انساني و سازماني و فرهنگي، به طور غالب سبكهايي غيرمشاركت جويانه، آمرانه،  يكطرفه و مكانيكي بوده(اگرچه در غالب عبارت از مشاركت و تعامل سخن گفته مي شود)و در حقيقت اين سبك ها نقش مانع  برقراري ارتباط روان پيام از دولت و انديشمندان به  دانش آموزان، مردم و كاركنان مدارس مي شود.  مديران دلسوز و پرتلاش كه ساليان سال با سبك هاي آمرانه،  غيرمشاركتي، سليقه اي و سنتي عمل كرده اند، ناخودآگاه به  انسانها(دانش آموزان، مربيان، كاركنان)به منزله ابزار مي نگرند و بدين جهت به جاي شروع كردن از نيازها و آمادگيهاي افراد از تمايلات و انگيزه هاي خود و مافوق  شروع مي كنند، وسايل در نظرشان به هدف تبديل مي شود، در پاسخ به حرص و ولع مافوق ها به آمارهاي تبليغاتي،  ناخواسته به تحريف آمار و اطلاعات كشيده مي شوند و درست  در شرايطي كه هيچ انگيزه اي از مشاركت، و هيچ زمينه اي  از معنويت نهادينه و هيچ نشانه اي از نشاط كاري وجود ندارد، آمارهاي شوق افزايي فراواني جماعت نمازگزار، وفور جلوه هاي همفكري و تصميم گيري جمعي، آكندگي محيط از عطر دعا و عبادت و معنويت را ارسال مي نمايند. جلسات شوراي  مدارس كه بايد پايگاه و جايگاه شور و مشورت در خصوص  بهبود آموزش و پرورش فرزندان ايران عزيز اسلامي باشد و صحنه بروز استعدادها و انديشه هاي خلاق همه معلمان و كاركنان باشد، به مكاني براي بيان تذكرات و خواسته ها و فرامين مديران مدارس تبديل شده است.  دامنه محدود انسانهاي خوب! براي مسئوليت و مديريت،  عليرغم همه تحولات اجتماعي و فرهنگي، در آموزش و پرورش  بازهم محدود مانده است. شايسته سالاري تحت تاثير تعهدگرايي كلي(بدون تعريف صحيح)در زمره راهبردهاي  استراتژيك آموزش و پرورش قرار ندارد و به همين دليل  امكان تخصصي و كارآمد شدن نظام آموزش و پرورش، تقريبا"  در آينده نزديك نامحتمل است. مديريت ارشد وزارت آموزش و پرورش آگاهانه يا ناآگاهانه به طور دائم در حال ارائه  برنامه، تغيير برنامه، ايجاد موضوع جديد، قبل از تحقق و تحليل يا تثبيت برنامه ها و موضوعات قبلي است و چون  مجموعه كاركنان آموزش و پرورش، ابزار، قلمداد مي شوند،  اشكالي ندارد، آنها تصميم مي گيرند و مجموعه با نارضايي،  ولي با ظرفيت بالا! تصميمات را اجرا مي كنند. تغيير نگرش  در مديريت كلان و خرد آموزش و پرورش ديده نمي شود و تفكر گروهي رفته و تفكر گروهي خاص جايگزين شده و تنها آموزش و پرورش است كه از زمان عقب مي ماند. به نظر مي رسد با توجه به فراگيري آموزش و پرورش و در آستانه سال گفت وگوي  تمدنها، زمان آن رسيده است كه فرهنگ سازماني آموزش و پرورش از شكل مكانيكي به فرهنگي پويا، بالنده و واقع بين  و آكنده از تعامل و همفكري و هم نيرو افزايي كليه  كاركنان توانا و فهيم تحول يافته و پشتوانه عملي  انديشمندان شركت كننده در مباحث گفت وگوي تمدنها را از اين طريق در شخصيتهاي شكوفا، با نشاط، اميدوار و پرتوان،  خلاق و مبتكر فرزندان ما فراهم آورد.  سيد حبيب مكتبي 
