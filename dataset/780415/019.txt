   بحران خشكسالي امسال در كشور جدي است مهندس احمد خرم  معاون هماهنگي امور عمراني وزارت كشور ديروز اعلام كرد كه ميزان بارندگي سالجاري، 40درصد كمتر از پارسال و 26 درصد كمتر از ميانگين بارش 30 سال گذشته است. وي ميزان  خسارات ناشي از خشكسالي را در بخش زراعت و باغات  8800ميلياردريال اعلام كرد. وي گفت: به عنوان مثال، در استان گيلان شش هزار هكتار از مزارع برنج به علت كم آبي  از بين رفته و 30 هزار هكتار نيز به شدت تهديد مي شود. وي  افزود: براي تامين بخشي از آب مورد نياز 30 هزار هكتار شاليزارهاي آسيبپذير، تاكنون 7500 دستگاه پمپ استقرار يافته و اميد مي رود كه به اين ترتيب از وارد شدن 520 ميليارد ريال خسارت جلوگيري شود.  براي مبارزه با خشكسالي و كمك به كشاورزان لايحه اي از سوي دولت تقديم مجلس شده  است.  لايحه دوفوريتي "جبران و پيشگيري عوارض ناشي از خشكسالي " در جلسه علني امروز مجلس شوراي اسلامي مورد بحث و بررسي  قرار مي گيرد.  دو فوريت اين لايحه درجلسه علني روز يكشنبه مجلس به  تصويب رسيد و امروز باحضور اعضاي شوراي نگهبان در صحن  علني مجلس شوراي اسلامي بررسي مي شود.  اين لايحه به دليل كاهش نزولات جوي در سال زراعي جاري و به منظور مقابله با مشكلات اقتصادي و اجتماعي ناشي از بحران خشكسالي و ساير پيامدهاي آن و در جهت حمايت از كشاورزان خسارت ديده، از سوي دولت تهيه و پس از تصويبدر هيات وزيران، به مجلس تقديم شده است.  در صورت تصويب لايحه پيشنهادي دولت، "مبلغ يك هزار و دويست ميليارد ريال به سقف مانده تسهيلات تكليفي بانكها موضوع بند(ج)تبصره(3)قانون بودجه سال 1378 كل كشور اضافه مي شود. " اين لايحه همچنين چهار تبصره دارد كه به ترتيب عبارتند از: تبصره 1- مبلغ يك هزار ميليارد ريال از اعتبار فوق  براي اعطاي تسهيلات جديد به كشاورزان مشمول اين قانون  دراختيار بانك كشاورزي قرار مي گيرد ومبلغ دويست ميليارد ريال آن نيز براي پيشگيري ناشي از خسارات خشكسالي اختصاص  خواهد يافت.  تبصره 2- مهلت بازپرداخت اقساط سال جاري تسهيلات  اعطايي از سوي بانك كشاورزي و ساير بانك ها به  بهره برداران كشاورزي كه در سال جاري به واسطه خشكسالي و ساير بلاياي طبيعي از قبيل سرمازدگي، سيل، تگرگ، زلزله و.  .. خسارت ديده و به تشخيص كميته اي كه مطابق آئين نامه  اين قانون تعيين مي شودامكان بازپرداخت مذكور را درسال  1378 ندارند، به مدت يك سال تمديد مي شود.  تبصره 3- بانك مركزي جمهوري اسلامي ايران هزينه مربوط به كارمزد تمديداقساط اصلي و هزينه هاي سود اقساط تمديد شده تا تاريخ سر رسيد سال بعدرا به سازمان برنامه و بودجه اعلام تا اين سازمان اعتبار مربوط را دربودجه سال  1379 منظور كند.  تبصره 4- به دولت اجازه داده مي شود حداكثر سه درصد از اعتبارات عمراني قانون بودجه سال 1378 كل كشور را به منظور انجام فعاليت هاي مربوط به پيشگيري و جبران  خسارت هاي ناشي از مشكلات خشكسالي و ساير حوادث غيرمترقبه(از قبيل آبرساني به شهرهاو روستاها،  پرداخت خسارت به كشاورزان و دامداران و....)كسر و در رديف 503461 تحت عنوان "پيشگيري و جبران خسارت هاي ناشي  از خشكسالي و ساير حوادث غيرمترقبه "منظور و هزينه كند.  اعتبار فوق از شمول قانون محاسبات عمومي كشور و ساير قوانين و مقررات عمومي دولت مستثني است.  آئين نامه اجرايي اين قانون حداكثر ظرف يك ماه به تصويب هيات وزيران خواهد رسيد.  به موجب بند(ج)تبصره(3)قانون بودجه سال 1378 كل كشور،  " افزايش سقف مانده تسهيلات تكليفي بانكها در سال 1378 با رعايت ساير تكاليف مطرح دربرنامه هاي توسعه اقتصادي،  اجتماعي و فرهنگي جمهوري اسلامي ايران تا سقف شش هزار ميليارد ريال مجازاست. از اين افزايش مانده تسهيلات سهم  بخش دولتي سي و پنج درصد و سهم بخش خصوصي و تعاوني هاي  غيردولتي و عمومي شصت و پنج درصد است. " 
