 گروه اقتصادي: جمهوري اسلامي ايران در تركيب ذخاير ارزي  خود تغييري نداده است و سياست صبر و انتظار را در برابر يورو اتخاذ كرده است.  دكتر مجرد معاون ارزي بانك مركزي ديروز در همايش يورو و سياست جمهوري اسلامي ايران در قبال آن همچنين با اشاره  به مطالعات يكسال گذشته در بانك مركزي در خصوص يورو، گفت:  ما در قبال يورو و نقش آن در تركيب ذخاير ارزي كشور به  دلايلي چون وضعيت اقتصادي اروپا و ميزان بهره در اين  منطقه سياست هاي محتاطانه اي در پيش گرفته ايم.  در ادامه اين همايش همچنين، نيازي مدير كل بانك مركزي  جمهوري اسلامي ايران مهمترين علت ضعف يورو در برابر دلار آمريكا را ضعف در ساختارهاي اقتصادي اروپا و نيز ميزان  بالاي بيكاري در اين منطقه در مقايسه با آمريكا دانست.  وي همچنين بروز جنگ داخلي در بالكان و فشارهاي برخي از محافل آمريكا را در پايين آمدن ميزان برابري يورو در مقابل دلار به ميزان 16 درصد بي تاثير ندانست.  دكتر شمس اردكاني مشاور وزير امور خارجه نيز ديگر سخنران  اين همايش بود كه با بيان اين مطلب كه يورو را از زاويه  اتحاديه اروپا و يا يورو بايد ديد، بر ضرورت در پيش گرفتن يك سياست دلار زدايي در كشور تاكيد كرد.  وي همچنين خواستار در پيش گرفتن يك سياست منطقي در داخل  اوپك به منظور كاهش نقش دلار در مبادلات اعضاي اين  سازمان شد.  در همايش يك روزه "يورو و سياست جمهوري اسلامي ايران در قبال آن "كه با حضور كارشناسان و برخي از مسئولان  اقتصادي كشور در دفتر مطالعات سياسي و بين المللي وزارت  امور خارجه برگزار شده بودآينده يورو(پول واحد اتحاديه  اروپايي)، بررسي علت ضعف يورو در مقابل دلار آمريكا و استراتژي اقتصادي ايران در مقابل اين پول مورد بحث و بررسي قرار گرفت.  در اين جلسه سخنرانان به سئوالات حاضرين در اين همايش  پاسخ دادند.  دكتر موسوي مدير كل هماهنگي هاي اقتصادي و راهبردي وزارت  امور خارجه و دكتر نهاونديان معاون وزارت بازرگاني و رئيس مركز مطالعات و پژوهش هاي بازرگاني از ديگر سخنرانان اين جلسه بودند. 
