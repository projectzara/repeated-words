   گروه اقتصادي: رئيس هيات مديره و مدير عامل سازمان صنايع  دستي كشور گفت: به كارآموزاني كه دوره هاي آموزشي صنايع  دستي را گذرانده اند پروانه توليد داده مي شود.  علي دانش منفرد ديروز در يك گفت و گوي مطبوعاتي در اروميه افزود: به همين منظور در همه استانهاي كشور كلاسهاي آموزش صنايع دستي داير شده و علاقمندان  مي توانند در اين كلاسها شركت كنند. وي تعداد شاغلان بخش  صنايع دستي كشور را حدود چهار ميليون نفر اعلام كرد و اظهار داشت اين تعداد در 149 رشته صنايع به كار اشتغال  دارند. مدير عامل سازمان صنايع دستي كشور افزود پارسال  افزون بر 415 ميليون دلار صنايع دستي به خارج از كشور صادر شده كه 400 ميليون دلار آن مربوط به صادرات فرش  دستباف است.  وي اضافه كرد اين ميزان صادرات، غير از صنايع دستي است  كه همراه مسافر يااز طريق پست به خارج از كشور ارسال شده  است. وي گفت با حذف پيمان ارزي براي صادرات صنايع دستي كه  از آغاز سال 78اعمال شده در سه ماهه اول امسال صدور صنايع دستي افزون بر 140 درصد نسبت به مدت مشابه در سال  قبل افزايش داشته است.  دانش منفرد حجم صادرات اين مدت را اعلام نكرد. وي اضافه  كرد بمنظور توسعه كارگاههاي صنايع دستي در كشور امسال  15ميليارد ريال اعتبار پيش بيني شده كه در قالب تبصره هاي قانون بودجه به توليدكنندگان صنايع دستي  پرداخت مي شود.  وي ميزان اعتبارات صنايع دستي تبصره هاي بودجه سال 1377 را حدود ده ميليارد ريال اعلام كرد و اظهار داشت كليه  اين اعتبارات جذب شده است. 
