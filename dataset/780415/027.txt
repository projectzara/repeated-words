 گروه اقتصادي: براساس تفاهم نامه اي كه در پايان كار نخستين كنفرانس مشترك آب و فاضلاب ايران و ايتاليا به  امضاي طرفين رسيد، ايتاليا در اجراي طرح هاي آب و فاضلاب در كشورمان، در چارچوب موافقت نامه مربوط به سفر رياست  محترم جمهوري به ايتاليا و گشايش يك خط اعتباري به ايران،  همكاري خواهد كرد. همچنين توافق شد دو كشور با ايجاد شركت هاي مشترك، براي حضور در مناقصات بين المللي در كشورهاي ثالث همكاري كنند.  به گزارش روابط عمومي شركت مهندسي آب و فاضلاب كشور، با پايان يافتن كار نخستين كنفرانس مشترك آب و فاضلاب ايران  و ايتاليا كه در روزهاي 30 و 31 خرداد ماه امسال در تهران برگزار شد طرفين در قالب يك تفاهم نامه كه به  امضاي انجمن ملي پيمانكاران ايتاليا و شركت ملي آب و گاز ايتاليا و نيز وزارت نيرو(شركت مهندسي آب و فاضلاب كشور) ، جامعه مهندسان مشاور ايران، انجمن شركت هاي ساختماني  ايران، انجمن شركت هاي تاسيساتي و تجهيزاتي، انجمن  صادركنندگان خدمات فني و مهندسي و انجمن متخصصين آب و فاضلاب ايران رسيد، توافق كردند براي همكاري دو جانبه  بين دو كشور در رشته آب و فاضلاب اقدام كنند.  براساس اين تفاهم نامه، طرفين در اجراي پروژه هاي آب و فاضلاب واجدشرايط در چارچوب خط اعتباري تخصيصي دولت  ايتاليا به ايران از طريق تشكيل مشاركت ها، كنسرسيوم ها و شركت هاي مشترك بين اعضاي جامعه و انجمن ها همكاري  كنند. از جمله طرح هاي مورد توافق اجراي طرح:  - شبكه آبرساني به شهرهاي كناره خليج فارس(200 كيلومتر) و تاسيسات تصفيه آب به ظرفيت 3 متر مكعب در ثانيه براي  اين منطقه و تاسيسات تصفيه آب شهر اصفهان به ظرفيت 5 متر مكعب در ثانيه و خط آبرساني به شهر لارستان 190 كيلومتر مي باشد. 
