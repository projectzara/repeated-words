 زمين لرزه خرداد ماه گذشته چهار شهر در مناطق مختلف  كشورمان از جمله شهرهاي سبزوار، اسفراين، جنوب غربي  شيراز و حومه طبس را لرزاند در جريان اين زلزله ها،  تنها در استان فارس خسارات اندكي به وجود آمد. اما برپايه پژوهش هاي كارشناسي و تحقيقات بين المللي، ايران  برروي كمربند اصلي زلزله قرار دارد و در اين مورد بيش از آنكه نگران زمين لرزه هاي احتمالي در آينده و خسارات  ناشي از آن باشيم بايد، راهكارهاي لازم را براي پيشگيري  از اين خسارات و يا دستكم كاهش آنها به كار بنديم. از جمله در مكان يابي و ساخت وساز بناهاي مسكوني و مقدم  برآن در احداث شهرها، نكات فني و ايمني را مراعات كنيم.  در گزارش حاضر بيشترين تاكيد بر بهره گيري از روش هاي  علمي و فني و مفيد براي پيشگيري از زيان هاي زلزله است.  زمين لرزه پديده اي است كه از كشش صفحات زمين ساختي نيرو مي گيرد. اين صفحات با يكديگر درگير مي شوند و براي قرار گرفتن در وضعيت جديد باهم برخورد مي كنند.  يكي از مناطق زلزله خيز جهان كه 15 درصد از انرژي  زلزله اي زمين را تشكيل مي دهد، كمربندي است كه از خليج  بنگال به سوي هيماليا، درياي خزر و مديترانه امتداد دارد.  در طول سده هاي گذشته زلزله هاي اطراف اين حلقه جان  ميليونها نفر را گرفته و بسياري از شهرها را ويران كرده  است. بزرگترين زمين لرزه در سال 1976 در" تانگشان "ژاپن  رخ داد و طي آن 260 هزار نفر جان باختند. قدرت اين زلزله  8/7 ريشتر بود، همچنين در شهر توكيو و در سال 1923 زلزله اي با شدت 9/7 به وقوع پيوست كه موجب مرگ 142000 نفر شد.  ايران نيزبه علت قرار گرفتن بر روي خط زلزله، از جمله  مناطقي است كه در معرض وقوع زمين لرزه قرار دارد و در سال هاي اخير نيز شاهد زمين لرزه هايي بوده ايم و آخرين  آنها در بهار امسال در استان هاي خراسان و فارس اتفاق  افتاد. بعضي از زمين لرزه ها، باعث زيان هاي سنگين مالي  و جاني شده اند. زلزله شناسان مي گويند: زياد شدن  فعاليتهاي زيرزميني در نواحي كوهپايه هاي هيماليا و البرز علل وقوع زلزله سالهاي اخير كشور ما بوده است.  بنابراين و با توجه به احتمال وقوع زلزله در مناطق مختلف  ايران بايد براي مقابله با اين حادثه طبيعي و كاهش  خسارات ناشي ازآن پيش بيني هاي لازم را به عمل آوريم.  استان خراسان با تكيه برآمار 5 دهه اخير با بيشترين  ميزان خطر و آسيب در مقابل سيل، رانش زمين و زلزله در كشور روبه رو بوده است زلزله جنوب خراسان در سال 47،  زلزله طبس در سال 57، زلزله شمال خراسان در سال گذشته،  زلزله آذربايجان غربي و زلزله اخير جنوب خراسان، موجب تلفات مالي و جاني گسترده اي در اين بخش از كشور بوده  است.  زلزله هاي بالاتر از 7 ريشتر با نگاهي گذرا به روند زلزله در كشور به ويژه زمين  لرزه هاي بالاتر از 7 ريشتر كه در دي 1288 در دورود با قدرت 4/7 ريشتر، مهر 1308 خراسان با قدرت 3/7 ريشتر،  ارديبهشت 1309 ديلمان و سلماس با قدرت 4/7 ريشتر، مهر 1327 شمال خراسان با قدرت 3/7 ريشتر، تير 1336 لاريجان  با قدرت 4/7 ريشتر، مرداد 1347 دشت بياض با قدرت 3/7 ريشتر، شهريور 1357 طبس با قدرت 7/7 ريشتر، آبان 1358 شمال قائن با قدرت 3/7 ريشتر، خرداد 1362 ديلمان با قدرت  3/7 ريشتر و خرداد 1369 گيلان و زنجان با قدرت 3/7 ريشتر و آخرين آنها كه در جنوب خراسان به قدرت 1/7 ريشتر اتفاق  افتاد مي توان دريافت كه وقوع زلزله در استانهاي مختلف  كشور همواره امري محتمل است.  زلزله حادثه اي است كه بر اثر فعاليت گسل ها رخ مي دهد.  دانشمندان با تحقيقات و پژوهشهايي كه برروي زلزله  داشته اند به اين نتيجه رسيده اند كه هر زلزله يك آهنگ  شناسايي مخصوص خود مي فرستد. يك طيف كامل امواج زلزله اي  در نقطه گسل ها در جهات مختلف پخش مي شود كه سرعت و شتاب آنها بسته به نوع موادي است كه اين امواج از ميان آنها مي گذرند. نشانه هاي ثبت شده برروي دستگاه زلزله نگاري  اطلاعاتي از مبدا، عمق و اندازه هاي زمين لرزه رابه دست  مي دهد و اين علائم برروي صفحه زلزله نگار ثبت مي شود كه  قابل تشخيص است. به گفته كارشناسان زلزله داراي روندي  است يعني در طي يك زمان طولاني و در پي فعل و انفعالات  داخل پوسته زمين، زمين لرزه رخ مي دهد.  سرزمين ايران به دليل قرارگرفتن روي كمربند زلزله "آلپ -  هيماليا"، به نحو چشمگيري زلزله خيز است. مطالعه تاريخ  دوهزار ساله در فلات ايران نشان مي دهد كه طي قرون گذشته،  زلزله هاي قوي متعددي در اين قسمت از كمربند زلزله، به  وقوع پيوسته است. بررسي زلزله هاي قرن جاري بيانگر اين  حقيقت است كه در ايران، 13 زلزله با بزرگي بيش از هفت  درجه ريشتر رخ داده كه سه زلزله آن در خطه پرجمعيت البرز بوده است. در مورد زلزله هايي با بزرگي بيش از 6 ريشتر،  به طور ميانگين و آماري، هر دو سال وقوع چنين زلزله اي  احتمال دارد و اين در حالي است كه شهرهاي كشورمان در برابر چنين زلزله هايي به طور جدي آسيبپذيرند. اين  آسيبپذيري در مورد روستاها بيشتر و مسئله بغرنج تر است.  شيوه هاي درست آموزش  دكتر عكاشه استاد دانشگاه و زلزله شناس برجسته با اشاره  به برگزاري صدها كنگره، كنفرانس، سمپوزيوم و كارگاه  آموزشي درباره زلزله در ايران مي گويد: يك سمينار ارتباط ميان دانشجو و استاد را بيان مي كند و دانشجو را در جريان فعاليت هاي علمي كشور قرار مي دهد در حالي كه ساير نشست ها و گردهمايي ها كه اخيرا" "همايش "ناميده مي شوند،  بيشتر جنبه اطلاع رساني دارند و بار آموزشي ندارند. وي  مي افزايد: در اين ميان كارگاههاي آموزشي با بهره گيري  از چند استاد و كارشناس بسيار مفيدتر از ديگر همايش هاست.  زيرا در اين كارگاهها، افرادي كه هر روز به طور مستقيم  با مسايل اجرايي روبه رو هستند، از اطلاعات كارشناسان و استادان و يافته هاي جديد علم آگاهي مي يابند اين نوع  اطلاع رساني خاص، تاثير بهتر و كاراتري بر مخاطبان خود دارد.  روش هاي علمي، فني  براي پيشگيري از خسارات و زيان هاي ناشي از زمين لرزه  مي توان روش هايي را كه حاصل علم و تجربه مي باشد به كار بست. پيشنهادهايي كه در قالب روش هاي كارشناسي و به شرح  زير ازنظرتان مي گذرانيم، براي جلوگيري از تكرار خسارات  در يك منطقه زلزله خيز ارائه شده است:  1- نقشه هاي ساخت و ساز را تنها افراد مورد تاييد تهيه  كنند و طي مراحل مختلف، اين نقشه ها را كنترل كنند.  2- پيمانكاران مورد تاييد سازمان برنامه و بودجه با سپردن تعهدنامه و مراعات موازين اجرائي خاص مناطق  زلزله زده، اقدام به ساخت و ساز كنند و از ساخت وساز توسط افراد حقيقي جدا" جلوگيري شود.  3- از چشم پوشي به هر شكل و ترتيب نسبت به كاهش مشخصات  فني اجرائي در مناطق محروم و دورافتاده(مانند استفاده  از بتن دستي يا وسائل ابتدائي)جلوگيري شود.  4- در مصالح مصرفي، به ويژه براي پوشش سقف يا پارتيشن هاي جداكننده در سطح كشور، تجديدنظر كلي انجام  گيرد. سبك آلومينيومي، فوم چوبي يا مصالح مشابه براي اين  دو بخش از كار استفاده شود.  5- در صورت امكان، اسكلت ساختمان به صورت پيش ساخته فلزي  در محلي كه امكان كنترل كيفيت كامل وجود دارد ساخته شود و به صورت بسته بندي(Package)به محل حمل و با پيچ و مهره نصب شود.  6- گروه هاي مهندسي مورد تاييد سازمان برنامه و بودجه بر مراحل گوناگون كار نظارت دقيق داشته باشند و گزارش هاي  تهيه شده مورد بازبيني مرحله اي قرار گيرد.  7- نام هاي مهندسان طراح، مجري و پيمانكاران در محل  سازمان بازسازي منطقه ضبط و درج شود.  8- بررسي جامع ژئوفيزيك كامل از منطقه انجام و گزارش آن  براي طراحي ديناميكي در اختيار مهندسان محاسب طرح قرار گيرد. اين گزارش ها، علاوه بر بررسي وضعيت ارتعاشي  گسل هاي فعال و غيرفعال، شامل طيف، شتاب و سرعت، مبناي  طرح منطقه خواهدبود.  9- بررسي جامع ژئوتكنيك از مناطق تحت بازسازي انجام و نتايج دراختيار مهندسان محاسب طرح قرار گيرد.  10- از ساخت و سازهاي غيرقانوني و غيرمسئولانه در منطقه  اكيدا" خودداري شود.  نقش آمايش سرزمين  يك كارشناس ارشد شهرسازي مي گويد: "آمايش سرزمين " دربرگيرنده پژوهش هاي اساسي و دستيابي به ساماندهي كلان  در زمينه ايجاد سكونتگاههاي جديد، جابجايي جمعيت،  جلوگيري از آلودگي محيط زيست، اشتغال و فعاليت اقتصادي  يك كشور مي باشد. گسترش بي رويه شهرها، بهره برداري  بي رويه از منابع طبيعي به ويژه منابع تجديدناپذير،  افزايش جمعيت، آلودگي محيط زيست و بحران مسكن در دهه هاي  اخير، از مشكلات بين المللي به ويژه كشورهاي درحال توسعه  بوده است، تخريب محيط زيست و ايجاد دگرگوني در ساختار طبيعت، خسارات ناشي  از حوادث و بلاياي طبيعي را در دو دهه اخير افزايش داده  است، به همين دليل، دستيابي به راه حل هاي كلان و اساسي  به منظور كاهش معضلات كنوني به عنوان يك ضرورت مبرم مطرح  شده است. "آمايش سرزمين "اگر به درستي در هر كشوري به  اجرا درآيد، دستكم از رشد و توسعه مسايل كنوني پيشگيري  مي كند و نسل هاي آينده را نيز از مواهب طبيعي و سالم  زيستن برخوردار خواهد ساخت. با توجه به مهاجرت روزافزون  جمعيت از روستاها و افزايش و گسترش شهرها، طرح هاي  شهرسازي، نخستين آماج آمايش سرزمين محسوب مي شود.  مكان يابي درست، رعايت قوانين طبيعت، اجتناب از تجاوز به  حريم رودخانه ها، جلوگيري از تخريب جنگل ها و همچنين  خودداري از ساخت و ساز سكونتگاه در حوزه گسل ها، در ساخت  و ساز شهرهاي جديد ضروري است.  در آينده "آمايش سرزمين "تنها در محدوده كشورها مطرح  نخواهد بود، بلكه به عنوان يك ضرورت جهاني براي حفظ محيط زيست، همخواني با قوانين طبيعت و پاسداري از موهبت الهي  و در نهايت سالم زيستن، مورد توجه خواهدبود.  مكان يابي در جلگه پهناور مكان يابي براي گسترش پيوسته و گسسته شهرهاي موجود و ايجاد شهرها و شهرك هاي جديد، يكي از هدف هاي اصلي  اجرايي طرح هاي كالبدي ملي و منطقه اي است. به گفته  كارشناسان ازهم اكنون بايد در اين زمينه بررسي شود كه تا افق 1400، ما چقدر جمعيت خواهيم داشت و اين جمعيت در كجا بايد استقرار پيدا كند. هدف ديگر اجراي طرح هاي كالبدي  ملي و منطقه اي، تدوين سياست اسكان جمعيت شهري به ويژه  پيشنهاد ايجاد شبكه شهري ازلحاظ سلسله مراتب، حوزه نفوذ و خدمت رساني است. در تمامي شهرهاي كشور نمي توان تمام  خدمات در تمامي سطوح را ايجاد كرد. بنابراين ما تقسيم بندي مي كنيم كه در شبكه شهري چه خدماتي و در چه  سطح و در چه نوع شهرهايي استقرار پيدا كند. هدف ديگر مطالعات كالبدي تعيين چارچوب كلي مقررات براي ساخت و سازهاي شهري در كاربردهاي گوناگون زمين در سراسر كشور است. تعيين اين كاربري ها نه تنها در محدوده شهر بلكه در خارج از محدوده قانوني و حريم شهرها و حدفاصل شهرها در كشور است. طرح هاي كالبدي در مقياس ملي و منطقه اي يعني  سطح كلان، حالت راهبردي و سياست گذاري دارد و در سطح  محلي به كارهاي اجرايي ميل پيدا مي كند به طور مثال در مقياس منطقه اي تا سطح ايجاد دانشگاه ها و مدارس عالي و در سطح محلي در مورد ايجاد مدارس بحث و بررسي مي شود.  بنابراين مطالعات هرچه از بالا يعني سطح ملي و منطقه اي  به طرف پايين يعني سطح محلي مي آيد، بيشتر به سوي  برنامه ريزي اجرايي سوق پيدا مي كند.  ادامه دارد 
