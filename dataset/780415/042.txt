   گروه ورزشي: توماس دووراك قهرمان جهان از جمهوري چك  ركورد دهگانه جهان را شكست و موفق شد اين ركورد را كه  هفت سال پيش توسط دان اوبراين آمريكايي در سپتامبر سال  1992 در فرانسه به جاي گذاشته شده بود، بهتر كند.  به گزارش خبرگزاري رويتر از پراگ، دووراك توانست جمعا"  در اين مسابقات، 8994 امتياز كسب كند. ركورد قبلي 8891 امتياز بود.  دووراك در بازيهاي المپيك آتلانتا به مدال برنز دست  يافت در حالي كه اوبراين حريف آمريكايي وي مقام اول را كسب كرد.  دووراك يكي از دلايل ناتواني در كسب 9000 امتياز را تعداد قليل هموطنان خود براي تماشاي اين رقابتها دانست  و گفت: چك ها خيلي تنبل هستند و تعداد معدودي به  ورزشگاه آمدند. اگر تماشاگران بيشتري حاضرمي بودند شايد نتيجه فرق مي كرد.  وي گفت: حدس مي زنم 9000 امتياز انگيزه بعدي من براي  مسابقه آتي باشد.  نتايج كسب شده دووراك به شرح زير است:  شنبه:  100 متر 10 ثانيه و 54 صدم ثانيه  پرش طول 7 متر و 90 سانتيمتر پرتاب وزنه 16 متر و 78 سانتيمتر پرش ارتفاع 2 متر و 4 سانتيمتر 400 متر 48 ثانيه و 8 صدم ثانيه  يكشنبه:  110 متر با مانع 13 ثانيه و 73 صدم ثانيه  پرتاب ديسك 48 متر و 33 سانتيمتر پرش با نيزه 4 متر و 90 سانتيمتر پرتاب نيزه 72 مترو 32 سانتيمتر 1500 متر 4 دقيقه و 37 ثانيه و 20 صدم ثانيه. 
