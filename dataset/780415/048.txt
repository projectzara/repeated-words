 با افشاي اسناد تاريخي دولت آمريكا در مورد ژنرال پينوشه  ديكتاتورسابق شيلي و ارتباط وي با شكنجه گري در اين كشور پرونده اتهامات حاكم سابق اين كشورآمريكاي جنوبي  سنگين تر خواهد شد.  به گزارش ايرنا، روزنامه تايمز چاپ لندن ديروز نوشت:  مدارك دولتي آمريكا در مورد پينوشه كه هفته پيش منتشر شد حكايت از رواج شكنجه به شيوه هاي قرون وسطايي در دوران  حكومت وي درشيلي دارد.  در يكي از 5800 سند علني شده توسط وزارت امور خارجه  آمريكا صريحا به شيوه هاي غيرانساني بازجويي از متهمان  در دوران پينوشه اشاره شده است.  بر اساس اين اسناد كه حجم آنها به 25 هزار صفحه مي رسد اداره اطلاعات ملي شيلي كه تحت رياست "كلنل خوزه مانوئل  كنترراس" فعاليت مي كرداز نوعي استقلال و آزادي عمل  برخوردار بود كه مشابه موقعيت گشتاپو دردوران آلمان نازي  بوده است.  يكي از مدارك سال 1975 ارائه شده توسط وزارت دفاع آمريكا حاكي از آن است كه كلنل كنترراس به طور مستقيم دستورات  خود را از پينوشه اخذ مي كرده و گزارش فعاليت خود را نيز به وي ارائه مي داده است.  اين فرمانده نظامي سابق شيلي چهار سال قبل در اين كشور دستگير شد واتهام وي قتل يك ديپلمات شيليايي در آمريكا در سال 1976 بوده است.  روزنامه تايمزدرادامه مي نويسد، گروههاي حامي حقوق بشر و بستگان قربانيان دوران حكومت رژيم پينوشه همواره از دولت  آمريكا مي خواستند تااسناد محرمانه خود را در مورد ديكتاتور سابق شيلي علني و منتشر سازد.  مدارك منتشر شده مربوط به حوادث سالهاي 1973 تا 1978 در شيلي است.  ژنرال پينوشه 83 ساله كه در سالهاي 1973 تا 1990 در شيلي  حكومت مي كرد، اكنون در لندن تحت مراقبت پليس انگليس  قرار دارد و تقاضاي استرداد وي به مراجع قضايي اسپانيا در جريان است. وي احتمالا در ماه سپتامبر به اسپانيا مسترد خواهد شد. 
