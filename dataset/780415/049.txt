 برگزاري مسالمت آميز راهپيمايي پروتستانهاي ايرلند شمالي  موسوم به اورنج اميد به صلح در اين منطقه را زنده كرد.  به گزارش ايرنا، راهپيمايي پروتستانها در شهر درامكري در منطقه پورتاداون و عبورآنها از محله كاتوليك نشين همواره  جنجال برانگيز و همراه با درگيري وخشونت بوده است ولي  امسال برخلاف انتظاراين برنامه بدون مشكل انجام شد.  در حاليكه تلاشهاي گسترده يك هفته اخير دولتهاي انگليس و ايرلند جنوبي براي مصالحه اتحادگرايان و جمهوريخواهان  ايرلند شمالي به نتيجه نرسيد، همكاري تشكيلات اورنج  دربرگزاري آرام راهپيمايي خود روزنه مثبتي در اين تلاشها گشوده است.  اين راهپيمايي با شركت نزديك به 4 هزار نفر از اعضاي  تشكيلات اورنج از سراسر ايرلند شمالي تحت نظارت و كنترل  شديد پليس و نيروهاي امنيتي اين منطقه كه تعداد آنها به  1500 نفر مي رسيد در روز يكشنبه انجام شد.  اين راهپيمايي هرساله به مناسبت سالگرد پيروزي پادشاه  پروتستانها برپادشاه كاتوليكها در سال 1690 ميلادي از سوي پروتستانها برگزار مي شود و عبور آنان ازمحله هاي  كاتوليك نشين اطراف بلفاست، همراه با مارش نظامي و طبل  تحريك كننده ومنشا درگيري بوده است. توني بلر نخست وزير انگليس از رهبران تشكيلات اورنج براي  برگزاري مسالمت آميز اين راهپيمايي تقدير كرد.  دولت انگليس طرحي را براي حل بن بست فعلي در اجراي  توافق صلح ايرلندشمالي تهيه كرده كه در آن خواسته هاي  طرفين شامل تحويل سلاح گروههاي مسلح و همچنين تشكيل  شوراي اجرايي ايرلند شمالي مد نظر قرار گرفته شده است.  اتحادگرايان ايرلند شمالي كه از ادامه حاكميت تاج وتخت  انگليس درايرلند شمالي حمايت مي كنند در روزهاي اخير تحت  فشار بيشتري از سوي انگليس، ايرلندجنوبي و كميسيون  بين المللي خلع سلاح اين منطقه به رهبري ژنرال كانادايي  جان دي چاستلين قرار گرفته اند تا از پافشاري بيش از حدخود در مورد تحويل سلاح دست بردارند و به ارتش  جمهوريخواه ايرلند فرصت دهند تا بتدريج تعهد خود را نسبت  به صلح نشان دهد.  شين فين - نماد سياسي ارتش جمهوريخواه ايرلند شمالي، با طرح تحويل كامل سلاح از سوي اين گروه تا ماه مه  (ارديبهشت)آينده موافقت كرده است اما اتحادگرايان  خواستار تضمين و تعهد بيشتر و جدي تري از سوي اين گروه  هستند. 
