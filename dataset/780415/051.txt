   سيد حسين اطهري مريان  آزادي، از مفاهيم اساسي در عرصه مباحثات نظري و عملي  سياست به شمار مي آيد. بطوريكه بعضي از انديشمندان آزادي  را في نفسه هدف تلقي مي كنند. چنانكه لرداكتون به صراحت  اذعان مي كند كه "آزادي وسيله رسيدن به يك هدف سياسي  متعالي نيست بلكه في نفسه عالي ترين هدف سياسي است. " آنچه كه روشن است آزادي را بايد نتيجه تاويل و تفسير انسانها از شرايط زيست جهان خود از جهت داشته ها و نداشته ها دانست. به عبارتي ميزان امكانات در دسترس و مالكيت چيزهايي كه در اختيار ما نيست ولي به آنها فكر مي كنيم و طرحي در ذهن براي كسب آنها بنياد مي نهيم.  آزادي در طول تاريخ معمولا" براساس روان شناسي انسانها مورد مطالعه قرار گرفته است. براين اساس انسانها يا به  طور كلي شرور و بدذات و تجاوزگر تلقي مي شوند يا اعتقاد براين است كه آنها داراي طبيعتي پاك و سرشتي نيكو هستند.  در دسته اول انديشمنداني چون ماكياولي و هابز و در سويي  ديگر لاك، روسو و ديگران هستند. نگرش اول معتقد به محدوديت انسان و افزايش قدرت دولت بوده و نگرش دوم  آزاديهاي بشري را توصيه مي كنند.  تقسيم بندي ديگري كه آيزايابرلين ارائه مي كند تقسيم آن  به دو مقوله آزادي منفي و مثبت است. آزادي منفي آزادي از قيد و بندهاي بيروني است زيرا خود آزادي هدف متعالي است  بنابراين انسان بايد بتواند به دلخواه خود زندگي كند و هر راهي كه مي پسندد را پيش گيرد. در آزادي منفي سئوال  اساسي اين است كه آزادم چه كار بكنم و چه كسي باشم؟ بطور كلي آزادي منفي مختار بودن انسان در گزينش و انتخاب است. آزادي مثبت از ميل به اينكه من صاحب اختيار و آلت  فعل خود باشم برمي خيزد.  شهيد بهشتي به عنوان يكي از معماران و طراحان اصلي نظام  جمهوري اسلامي ايران و نيز بنيانگذار حزب جمهوري اسلامي  به عنوان يك تشكيلات قدرت آفرين در جهت تحقق اهداف و آرمانهاي انقلاب اسلامي، آزادي را في نفسه هدف نمي داند بلكه آنرا وسيله اي جهت رسيدن به آرمانهاي والاي بشري  مي داند.  در ديدگاه اسلامي انسان به عنوان موجودي آزاد، آگاه و انتخابگر، سازنده و مسئول و صاحب كرامت رسمي شناخته شده  است. مطابق اين ديدگاه، دكتر بهشتي اولا" آزادي انسان را به عنوان نقطه قوت آفرينش مي شناسد و معتقد است كه انسان  گوهر تابناك هستي است. بدان جهت كه آزاد و آگاه آفريده  شده است و ديگر اينكه اين انسان مجهز به عقل و اراده  بوده و به وسيله آن رهبري مي شود و آخر اينكه در جمهوري  اسلامي ايران آزادي هاي بشري چه به جهت فردي و چه  اجتماعي به رسميت شناخته شده است. اين معيار به همراه  امكان مشاركت در تدوين قانون اساسي براي تضمين آزادي هاي  اساسي بشر، شهيد بهشتي را به طرح اين انديشه كشاند كه  آزادي را تعريف و حد و حدود آنرا در جامعه بيان دارد.  چنانكه امروزه در اكثر مطبوعات و نشريات از قانون اساسي  به عنوان ميثاق ملي و اسلامي بين مردم و رهبران جامعه به  ميان مي آيد، شهيد بزرگوار نيز براساس چنين بينشي به طرح  آزادي در جامعه پرداخته است. وي آزادي را حق اختيار و انتخاب انسانها در جهت گزينش راه و روش زندگي و حكومت  مي داند و به جهت اعطاي اراده و نيز كرامت الهي انسان را مختار مي داند.  انواع آزادي  آزادي را شهيد بهشتي به سه بخش ملهم از قانون اساسي  تقسيم مي نمايند:  1- آزادي عقيده و انديشه 2- آزادي بيان و قلم و اجتماعات  و تظاهرات  3- آزادي تشكيل احزاب به عنوان يكي از معماران و سازندگان قانون اساسي انقلاب اسلامي وي معتقد است كه اين سه نوع آزادي حقي خدادادي به  جامعه و انسان است و هيچكس قدرت محدود كردن آزادي انسان  را به جهت شان و كرامت الهي وي دارا نيست، جز در مواردي  كه قانون به صراحت آنرا بيان كرده است.  آزادي عقيده و انديشه - بيان و قلم  سيره عملي و نظري دكتر بهشتي نشان از آزادي انديشه و آزادي گرايي وي دارد. طبق اين سيره وي صريحا" اظهار مي دارد كه انسان در انديشه و باور و اعتقاد آزاد است و هيچگونه اجبار و تحميل در باور و ايمان و اعتقاد و مهر و محبت معني ندارد. به عبارتي آزادي در تفكر و انديشه و اتخاذ هرگونه مشي فكري از طرف انسانها امري طبيعي قلمداد شده و نمي توان انسان را به جهت داشتن عقيده يا اعتقادي  تحت تعقيب قرار داد. چون و چرا در مسايل اعتقادي و ايماني و نيز مسايل اجتماعي و سياسي به عنوان يك حق  مشروع نگريسته شده و هيچكس حق تعرض به اشخاص را به جهت  داشتن يك عقيده خاص ندارد. ايشان آزادي بيان و افكار حتي  ضد اسلامي را مجاز مي داند به شرطي كه امكان پاسخ به آن  فراهم باشد به عبارتي گروهها و نشريات اجازه درج عقايد مخالف را بايد به مخالفان بدهند. البته بيان افكار و انديشه اگر در چهارچوب اسلام باشد بطور كلي آزاد است و هيچ مانع و محدوديتي براي طرح آنها وجود ندارد. به  عبارتي شهيد بهشتي وجود سلايق و علايق مختلف در اجتماع  را ذات بشر و اجتماع دانسته و طرح عقايد مختلف را روشنگر عقايد حق مي داند و معتقد است كه گروههاي اسلامي به علت  ارزشهاي مشترك ولي داراي سلايق وعلايق مختلف هستند كه  بايد امكان طرح آنها را در جامعه فراهم آورد. براين اساس  خودي و غير خودي در داخل معتقدان به نظام معنا پيدا نمي كند و موءمنين به انقلاب و اسلام هر چند گرايشها و عقايد و سليقه هاي مختلف را اتخاذ كنند، خودي محسوب مي شوند.  وي دو شرط را در جهت نشر عقايد و آراي مخالف حاكميت و ارزشهاي اسلامي مطرح مي سازد10- اينكه اظهار نظرها صادق  و راست باشند و از دروغ پردازي و شايعه پراكني نشات  نگرفته باشد.  2- هدف، اصلاح جامعه باشد و به عبارتي دلسوزي و خدمت به  كشور باشد نه كينه توزي و عناد. با رعايت دو معيار ياد شده ايشان طرح آراء و عقايد مختلف را در جامعه امري ممكن  دانسته و آنرا به جهت بارور ساختن استعدادها و پرورش  انسانهاي آگاه در جامعه ضروري مي داند براساس اين نگرش  ايشان چاپ كتب و مجلات حتي ضد اسلامي را در جامعه اسلامي  روا دانسته و حق هر انساني را در ترويج عقايد خود به  رسميت مي شناسد از سوي ديگر نقادي و انتقاد از عملكرد مسئولان حكومت و كشور در هر منصب و مقام از حقوق  شهروندان جمهوري اسلامي تلقي شده و انسانها قادرند عملكردها و برنامه ها را مورد نقد و بررسي قرارداده و عقايد خود را در مطبوعات منتشر سازند. اين نظرات مشخص  مي سازد كه در انديشه شهيد بهشتي آزادي مثبت مطرح است كه  انسان در عين صاحب اختيار و كرامت رسمي داشتن، مقيد به  شرايط و محدوديت هاي قانون و شرع مي گردد در عين حاليكه  اجبار بيروني براي انسانها مطرح نيست و حكومت حق اجبار و و اكراه انسانها به جهت اخذ عقيده اي را ندارد و افراد در اخذ و ترويج عقايد خود با رعايت قانون و حدود جامعه  آزادند و اين تعيين محدوديت امري شخصي و سليقه اي نيست  بلكه به قانون مربوط مي شود.  آزادي گروهها و احزاب طبق قانون اساسي جمهوري اسلامي ايران تشكيل گروهها و احزاب آزاد است به شرط اينكه مخل مباني اسلامي نباشد. از نظر شهيد بهشتي تشكيل گروههايي براي بيان عقيده و اظهار نظر و بحث و گفتگو پيرامون مسايل مختلف فكر بشري آزاد است ولو خود اين مسايل و خود اين آراء افكاري باشد كه  مطابق با موازين دين اسلام نيست. وي در تقسيم بندي خود از گروهها آنها را به شش دسته تقسيم كرده و معيار و ملاك  فعاليت آنها را در جامعه بيان مي دارد:  1- گروهها و جمعيت هاي مسلمان معتقد به اسلام و نظام  اسلامي و ولي فقيه: اين گروهها آزادند يكي باشند، دو تا باشند يا بيشتر، در جمهوري اسلامي تك حزبي نيست و حق  افراد است كه به جهت سلايق و علايق مختلف گروههاي مختلف  از موءمنين و معتقدين به اسلام و جمهوري اسلامي تشكيل  دهند. اين گروهها بهتر مي توانند در جذب و معرفي اسلام  جهت سلايق و گرايشات مختلف اجتماع موءثر باشند.  2- گروهها و افرادي كه اسلام را قبول دارند اما انديشه  حاكم بر جمهوري اسلامي را نمي پسندند- به عبارت امروزي  اينها را مي توان دگرانديش ناميد- از ديدگاه شهيد بهشتي  اين افراد كه با نظام جمهوري اسلامي جنگ و نزاع ندارند و حاضرند در يك محفل و نشست عقايد و آراي خود را عرضه كنند و آراي طرف مقابل را بشنوند آزادند كه نشرياتي داشته  باشند و عقايد خود را ابراز كنند و به عبارتي كاملا" در بيان عقايد خود آزادند و هيچكس حق تعرض و محدود ساختن  آنان را ندارد.  3- احزاب و گروههاي ملي گرا كه طرفدار نظام اسلامي  نيستند و وجود يك جامعه اسلامي و حكومت برپايه اسلام را ممكن نمي دانند. اينها در عين اينكه معتقد به حكومت  اسلامي نيستند ولي دشمني هم با جمهوري اسلامي ندارند. به  قول مرحوم بهشتي در بين اينها نمازخوان و روزه گير هم  هست ولي نظام اسلامي را قبول ندارند و اعتقادشان براين  است كه جمهوري اسلامي نباشد و مقيد به دموكراتيك يا چيزي  ديگر باشد. اين گروه هم به شرط رعايت دو اصل ياد شده  آزادند كه نشريه داشته باشند، فعاليت سياسي بكنند و آراي  و عقايد خود را آزادانه مطرح سازند.  ادامه دارد 
