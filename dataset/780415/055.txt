   نقدي بر نقد كتاب ژئومورفولوژي كاربردي  دكتر علي خليلي  صبح روز دوشنبه سوم خرداد در دفتر كارم در دانشكده  كشاورزي مشغول جمع وجور كردن يادداشت ها و شفافه هاي درس  بعدازظهرم بودم كه تلفن زنگ زد. يكي از همكاران بود و پرسيد فلاني مقاله امروز همشهري را خوانده اي، گفتم نه  معمولا" شب آن را مطالعه مي كنم، چطور؟! گفت مطلبي تحت  عنوان نقدي بر كتاب ژئومورفولوژي كاربردي از انتشارات  دانشگاه تهران نوشته شده كه خواندني است، گفتم  ژئومورفولوژي چه ربطي به رشته من دارد، گفت به كارهاي  شما هم اشارتي رفته است حتما" بخوانيد من شب مقاله را خواندم آنهم دوبار با دقت، ديدم اشارت كه چه عرض كنم، از صراحت فراتر رفته به قضاوت رسيده است. در اين رهگذر كارشناسان فائو به طور مستقيم و بسياري از اقليم شناسان  ملي و بين المللي ديگر نيز به طور غيرمستقيم از فيض اين  نقد علمي بي نصيب نمانده اند.  دكتر كردواني نويسنده اين نقد، از چهره هاي قديمي  دانشگاه تهران و همكار غير دانشكده اي من است. وي را يك  دانشگاهي پرارج و سخت كوش مي شناسم كه صاحب تاليفات در زمينه هاي بسيار متنوع از جنگل، مرتع، خاك، آب و شايد اقليم است. با اين احساس دوست نداشتم شيوه متداول زندگي  خود را تغيير دهم وچيزي بنويسم كه در يك جلسه علمي هم  مي شد مطرح كرد و نيازي به رسانه اي كردن آن نبود ولي  آغازگر من نبوده ام و دوست هم ندارم مانند تپه هاي شني  كوير، بي پژواك باشم بلكه كوه مولانا و ندا و صداي وي را بيشتر مي پسندم.  در اينجا تاكيد مي كنم كه قصد من از اين نوشته به هيچ  وجه دفاع از كتاب ژئومورفولوژي كاربردي تاليف دكتر احمدي  نيست چه اين موضوع هم از رشته من به دور است و هم هنوز توفيق ديدن اين كتاب را پيدا نكرده ام و نمي دانم چرا در آنجا بحث اقليم به تفصيل مطرح شده است. انجام اين دفاع  به عهده موءلف كتاب مذكور است كه در صورت لزوم به آن  خواهند پرداخت.  هدف اصلي من در اينجا تبيين ديدگاه چندبعدي و نفي نگرش  يك بعدي در مطالعات اقليم شناسي است، كه اختلاف در همين  جا است. در هر حال از خواندن نقد مذكور از چند جهت متاسف  شدم كه همه آنها را نه مي توان و نه بايد گفت. فقط به دو مورد اشاره مي كنم:  نخستين ديدگاه، ديدگاه علمي نقد است، براي آنكه  خوانندگان محترم در فضاي بحث قرار گيرند، فرازي از سخن  دكتر كردواني را بي كم و كاست در اينجا نقل مي كنم:  " دانشمند اقليم شناس به اين نتيجه رسيده اند كه مناطقي  كه متوسط بارندگي سالانه آنها از 500 ميليمتر كمتر است  را جزء مناطق خشك به حساب آورده اند و آن را به چهار نواحي متفاوت از لحاظ مقدار بارش سالانه و توزيع آن  تقسيم كرده اند، نيمه خشك 500250، خشك 250100، نيمه  بياباني 10050 و بياباني كمتر از 50 ميليمتر بارش سالانه.  روي همين اصل است كه مي گويم طبقه بندي فائو معيار صحيحي نبوده كه مناطق بياباني را با بارندگي كمتر از 200 ميليمتر فرض كرده است.. "ادامه سخن با همين نگرش به آن  قسمت از كارهاي اينجانب برمي گردد كه مورد استناد موءلف  كتاب مذكور بوده است و همچنين كارهاي دكتر ثابتي.  بگذاريد همين جا به صراحت بيان كنم هرگز چنين اجماع و اتفاق رايي بين دانشمندان اقليم شناس وجود ندارد و نداشته است و اصولا" طبقه بندي هاي يك متغيري(يك بعدي) در آغاز قرن حاضر از رده خارج شده اند. اگر چنين بود يك  نقشه همبارش سالانه براي مرزبندي هاي اقليمي كفايت  مي كرد و سخن به اين درازا نمي كشيد. اين ارقام اصل  نيستند بلكه سنجه اند و اين سنجه ها فرسوده شده و نياز به واسنجي دارند با هم مروري به منتخبي از معيارهاي  ارزيابي اقليم، با نگرش به محدوده مناطق خشك خواهيم كرد تا به آن عده از خوانندگان محترم كه در مسير اين  رويارويي قرار گرفته اند تصوير روشن تري ارائه گردد.  از اوايل قرن حاضر كه اقليم شناسي به عنايت گسترش آمار هواشناسي و علم آمار از حالت توصيفي خارج شد و به كمي  شدن گراييد، اين انديشه مطرح گرديد كه چون آب و هوا اثر مشترك عوامل محيطي است در تبيين آن هم الزاما" همه عوامل  بايد ديده شوند و به عبارت ديگر اقليم فرآيندي چندمتغيره  (چندبعدي)است كه در آن نه تنها بارندگي بلكه دماي هوا،  تابش خورشيد، ميزان تبخير و.. موءثر مي باشند. براساس  اين انديشه طبقه بندي هاي دو و چند متغيري به سرعت  درميدان كاربرد قرار گرفتند و تكامل آنها تا امروز به  تدوين مدل هاي فيزيكي - رياضي اقليمي بسيار پيچيده منجر شده است.  اولين شاخص اقليمي يا سنجه، از اين دست ضريب رطوبت  ترانسو(1905)است كه نسبت بارش سالانه به تبخير را ملاك  قرار مي دهد. به عقيده ترانسو در مناطق فراخشك يا- EXTRA ARID اين ضريب از 13/0 كمتر است مثلا" در يزد با بارش  سالانه 63 و تبخير سالانه تقريبا" 2000 ميليمتر مقدار ضريب 03/0 و در اصفهان با بارش 121 ميليمتر 07/0 است كه  هر دو فرا خشك محسوب مي شوند. اولين نقشه بوم شناسي  گياهي ايالات متحده با اين روش تهيه شد.  در طبقه بندي كوپن(1936)اقليم هاي بياباني BW يا در شرايط ايران به اقليمي گفته مي شود كه بارش سالانه آن  حسب سانتيمتر از مقدار دماي متوسط سالانه(حسب درجه  سانتيگراد)كمتر باشد. براساس اين طبقه بندي يزد،  رفسنجان، آبادان، اهواز، بوشهر و اصفهان همگي در اقليم  بياباني قرار دارند. گنجي(1955)اين سيستم را بر ايران  اعمال كرد و مساحت اقليم هاي بياباني كشور را هفتصدهزار كيلومتر مربع تخمين زد. بعدا" احمد حسين عدل نيز(1344) نقشه اي از پهنه بندي اقليمي ايران در اين سيستم در انتشارات دانشگاه تهران و شفيع جوادي نيز(1965)در انتشارات مركز ملي تحقيقات فرانسه تهيه نموده اند. در سيستم كوپن حتي اگر بارندگي يزد 180 ميليمتر هم مي بود باز هم جزء مناطق بياباني محسوب مي گشت.  ژان دوبيف(1965)استاد دانشگاه الجزاير كه تقريبا" تمامي  عمر علمي خود را صرف شناخت پديده هاي اقليمي صحراي كبير آفريقا كرده و حاصل كارش، كتابي دو جلدي، تحت عنوان  " اقليم صحرا" توسط مركز ملي تحقيقات فرانسه انتشار يافته  است، يك شاخص دو متغيري را براي ارزيابي اقليمي پيشنهاد مي كند به نام "شماره روز" اين شاخص نسبت بارندگي سالانه  به متوسط روزانه تبخير است. وي مرز اقليمي صحراها را كه  معادل" فراخشك "است عدد 28 مي داند، در يزد اين شاخص 12 مي باشد يعني تمام بارش سالانه فقط در 12 روز از سال  تبخير مي شود، اين عدد براي اصفهان 23 روز است يعني  تاكيدي بر يافته ها و ارزيابي هاي پيشين.  شاخص اقليمي سيليانينف نيز دو متغيري و بر مبناي بارندگي  و جمع دماي فعال سالانه براي رشد گياه استوار است. اين  شاخص براي تمام حوزه هاي آبريز ايران توسط نگارنده در طرح جامع آب كشور مطالعه شده و نتايج متناقض نيستند.  از سال 1965 به بعد نگرش به توزيع سالانه بارندگي و تعريف طول مدت خشكي بيولوژيكي(حسب روز يا ماه)در دايره  توجه اقليم شناسان قرار گرفت، نخستين گروه از اين  طبقه بندي ها طبقه بندي گسن است كه دكتر ثابتي(1344) نقشه پهنه هاي اقليمي ايران در اين سيستم را تهيه و در سري انتشارات دانشگاه تهران به چاپ رساند. اين طبقه بندي  بر شاخصي استوار است كه در نهايت تعداد روزهايي كه از نظر فيزيولوژيكي براي گياه خشك محسوب مي شود را محاسبه  مي نمايد. اين شاخص در وجه تكميلي آن بارندگي، رطوبت،  دما و تعداد روزهاي يخبندان را هم در نظر مي گيرد. اين  بررسي در طرح جامع آب كشور، بازنگري دوم(781375)براي  شبكه اي مركب از 1200 ايستگاه در ايران مطالعه شده و گزارش شده است. در اين طبقه بندي هم بسياري از نقاطي كه  بارندگي آنها حتي از 150 ميليمتر بيشتر است در گروه  بياباني قرار مي گيرند و كارهاي دكتر ثابتي كه بدون ذكر نام مورد انتقاد قرار گرفته از نظر نتايج ايستگاهي صحيح  است.  سازمان فائو در 1992 تغييراتي در سيستم گسن داد و طرح  نويي ارائه كرد و بجاي دما، تبخير تعرق پتانسيل با ضريب 2/1 را معيار قرارداد و من و همكارانم، اين روش را با تغييراتي، به منظور ارزيابي پتانسيل اقليمي كشاورزي  ايران در مقياس يك ميليونيم در قالب برنامه ملي تحقيقات  كشور در دانشگاه تهران با همكاري سازمان هواشناسي بكار مي بريم. در وضع حاضر سامانه اطلاعات جغرافيايي(GIS) امكان انجام پهنه بندي هاي تا بيشتر از 20 متغير(لايه) را فراهم كرده است و اقليم را مي توان با در نظر گرفتن  متغيرهاي متعدد و حتي غيراقليمي نظير شرايط ادافيك و يا شيب و ارتفاع منطقه هويت يابي نمود كه از دو سال پيش  رساله هاي دانشجويان در اين جهت هدايت مي شوند و يكي از آنها در دست دفاع است.  دومين ديدگاه، جايگاه سخن است. در محافل علمي دنيا،  مجمع هاي سالانه، سمينارها، كنفرانس ها و كنگره هاي ملي  و بين المللي هر يك جايگاهي درجه بندي شده و صافي اي  مناسب براي ذكر ديدگاه ها، نوآوري ها و انتقادات علمي  مي باشند، مجلات درجه بندي شده علمي - ترويجي و علمي -  پژوهشي و گزارش هاي اين مجامع نيز جزء اسناد علمي به  حساب مي آيند.  ما در چند سال گذشته چندين كنگره و سمينار داشته ايم كه  اين ديدگاه ها در آنها قابل طرح بوده است. همين حرف ها با ژرفاي بيشتر در اولين سمينار بررسي مسايل مناطق كويري  و بياباني در يزد(1371)به هنگام ارائه مقاله پراكنش  اقليم هاي خشك و فراخشك در ايران مي توانست عنوان شود كه  نشد و يا در مقالاتي در آن سمينار يا سمينار تغيير اقليم  در تهران(1375)منعكس گردد كه نگرديد چند مجله  تحقيقاتي و تخصصي نيز در ايران وجود دارد كه اين مسايل  در آنها قابل انعكاس اند. مثل مجله هاي تحقيقات  جغرافيايي، بيابان، فيزيك زمين و فضا و غيره. در آبان  ماه آينده نيز سمينار منطقه اي تغيير اقليم در مشهد،  دهمين كنفرانس ژئوفيزيك ايران در دانشگاه تهران، اولين  همايش منطقه اي بيلان آب در اهواز و... برگزار مي گردند.  در اين مجلات و محافل هر پيشنهاد يا مقاله علمي كه  چهارستون پژوهش، يعني وضع فعلي آگاهي ها، مواد و روش ها،  بحث و نتيجه گيري اش كامل باشد يا ديدگاههاي جديدي را عرضه نمايد قابل ارائه است و ما در يكي از اينها منتظر ديدن و شنيدن آثار و نتايج تحقيقات شخصي دكتر كردواني  هستيم تا در محفلي تخصصي تر به گفتگو بنشينيم و نگفته ها و ننوشته ها را مبادله نماييم كه سخن زيادتر است و ذكر همه آنها در مجله وزين و پرتيراژ همشهري، ملال خاطر خوانندگاني است كه ميدان علاقه آنها الزاما" بيابان و كوير و اقليم و مجادله نيست و آب و هواي دلپذيرتر و محيط آرام تري را مي پسندند آتش بس بهتر است. 
