 39 شهر پرتردد ايتاليا براي شركت در طرح شهر بدون خودرو وزارت محيط زيست ايتاليا آماده مي شوند.  بر اساس طرح وزارت محيط زيست ايتاليا، شهروندان اين  شهرها به منظورمبارزه با آلودگي هوا از بيرون آوردن  خودروهاي خود در روز 22 سپتامبر(31 شهريورماه)خودداري  خواهند كرد.  روزنامه ايل جورناله در شماره روز دوشنبه خود نوشت:  علاوه براين تمام شهرهاي ايتاليا موظف شده اند كه تا اواسط ماه ميلادي جاري برنامه هاي خود را در خصوص مبارزه  با آلودگي هوا به اين وزارتخانه اعلام كنند.  اين روزنامه افزود: طرح شهر بدون خودرو براي اولين بار در سال گذشته در فرانسه به اجرا درآمد كه در آن 34 شهر شركت كردند و ميزان شهرهاي شركت كننده در اين طرح در سال  جاري به 65 شهر رسيد.  ايل جورناله افزود: طرح فرانسوي با موفقيت مواجه شده و حدود 89درصد از شهروندان به مدت يك روز از بيرون آوردن  خودروهاي خود خودداري كردند كه اين امر باعث كاهش قابل  توجه آلودگي هوا و نيز به نصف رسيدن ميزان آلودگي صوتي  در روز يادشده گرديد.  روزنامه ايتاليايي اضافه كرد: به گزارش وزارت محيط زيست  ايتاليا، 39شهر ايتاليا كه آمادگي خود رابراي شركت در اين طرح اعلام كرده اند بايد درروز يادشده خدمات اتوبوس  شهري و وسايط نقليه عمومي را افزايش دهند. 
