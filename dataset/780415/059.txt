   گروه شهري: مديرعامل سازمان پاركها و فضاي سبز شهرداري  تهران اعلام كرد به منظور آشنايي شهروندان ايراني و گردشگران خارجي با بوستان هاي جنگلي، شهري، منطقه اي و محلي تهران و امكانات، محل جغرافيايي و سهولت در شناسايي  و دسترسي به آنها، به زودي اطلس بوستان هاي تهران بزرگ  تهيه و در دسترس همگان قرار خواهد گرفت.  علي محمد مختاري كه ديروز با خبرنگاران گفتگو مي كرد،  گفت: به دليل توسعه جغرافيايي شهر تهران و از سويي  افزايش چشمگير بوستان ها طي 10 سال اخير و نيز اينكه اين  شهر به دليل داشتن جاذبه هاي بسيار مورد توجه گردشگران  ايراني و خارجي قرار گرفته است، سازمان پاركها و فضاي  سبز بر آن شد، اطلس بوستان هاي تهران بزرگ را تهيه و در دسترس علاقه مندان قرار دهد وي گفت: با توجه به اينكه  امسال از سوي مقام معظم رهبري سال امام خميني(ره)اعلام  شده، پيشنهاد مي كنيم كه به منظور پاسداشت ياد و خاطره  بنيانگذار جمهوري اسلامي در شهرهاي سراسر كشور بوستاني  به نام حضرت امام متبرك شود.  مختاري گفت: به دليل تاثيرگذاري ژرف بوستان هاي محلي در روابط اجتماعي، بهداشتي، زيست محيطي و اقتصادي در نظر است اين قبيل بوستان ها بيش از گذشته احداث شود. بديهي  است با احداث بوستان هاي محلي افزون بر كاهش سهم هزينه  تفريحات در بعد خانوار، روابط اجتماعي شهروندان قوي و مستحكم شده و نيز موجب كاهش نياز به سفرهاي فرامنطقه اي  و كاهش ميزان آلاينده هاي هوا و در مجموع موجب برخورداري  از زيستگاهي عاري از انواع آلاينده ها مي شويم.  مديرعامل سازمان پاركها و فضاي سبز شهرداري تهران در ادامه اين مصاحبه گفت: تاكنون 769 بوستان در تهران احداث  شده كه اين ميزان در 10 سال پيش 184 بوستان بود. همچنين  در اين مدت ميزان جنگل كاري از 850 هكتار به 22 هزار هكتار افزايش يافته است. بدين ترتيب سرانه فضاي سبز شهروندان تهراني طي 10 سال از 2 مترمربع به 17 متر مربع  افزايش يافته و بنا به توصيه و تاكيد مهندس الويري  شهردار تهران اين ميزان بايد به 30 مترمربع ارتقاء يابد و اين مهم با احداث بوستان هاي جديد و توسعه جنگل كاري  امكان پذير است.  وي به مناسبت فرارسيدن فصل تابستان و گذران اوقات فراغت  بسياري از شهروندان در بوستانها، توصيه كرد در حفظ و نگهداري بوستانها احساس مسئوليت كنند.  وي افزود: سازمان پارك ها و فضاي سبز شهر تهران براي كمك  به گذران هر چه پربارتر اوقات فراغت جوانان و نوجوانان،  بويژه در فصل تابستان كه مراكز آموزشي تعطيل مي باشند،  امكانات و تسهيلات متنوعي را در پاركها فراهم آورده و در نظر دارد تا در طراحي پاركهاي آتي نيز محور كار خود را بر ايجاد مراكز تفريحي - ورزشي سالم و همچنين كانونهاي  آموزشي و فرهنگي قرار دهد وي با اظهار اين مطلب كه تمام  فضاي سبز تهران با استفاده از آب خام آبياري مي شود،  افزود: طرح جامع آب خام تهران كه با اجراي آن آب آشاميدني و آب مورد نياز جهت مصارف عمومي از هم جدا مي شود از جمله طرح هايي است كه ضرورت آن با توجه به  شرايط كم آبي فعلي به شدت احساس مي شود. 
