 گروه شهري: مسافران كرجي قطار برقي تهران - كرج از كمبود وسيله نقليه براي جابجايي مسافران اين شهر به ايستگاه  مترو گلايه دارند.  به عقيده آنان، با افزايش وسايل نقليه و تحت پوشش  قراردادن نقاط مختلف اين شهرستان به ويژه مراكز پر جمعيت،  استقبال مسافران از قطار برقي تهران - كرج بيشتر خواهد شد.  شكوفه اميدي ساكن فرديس كرج گفت: كاهش قيمت بليت قطار برقي راه مناسبي براي جذب مسافران بود، اما مشكل كمبود وسيله نقليه براي انتقال مسافران به ايستگاه مترو همچنان  ادامه دارد.  وي افزود: شهرداري كرج، 15 منطقه را براي انتقال  شهروندان كرجي به ايستگاه مترو و بالعكس درنظر گرفته است،  اما بسياري از شهرك هاي اقماري از اين تسهيلات محروم  هستند.  زهرا دهقان وكيل دادگستري و ساكن رجايي شهر كرج نيز گفت:  ساكنان اين منطقه براي استفاده از قطار برقي كرج - تهران  به دليل كمبود وسيله نقليه بايد از سواري هاي مسافركش  استفاده كنند وهمين امر اتلاف وقت آنان و پرداخت هزينه  اضافي را به دنبال دارد.  وي افزود: هم اكنون ساكنان اين منطقه براي عزيمت به  تهران با اتوبوس هاي تهران - رجايي شهر مبلغ 700 ريال  مي پردازند در حالي كه استفاده از قطاربرقي براي آنان  حدود دو هزار ريال هزينه دربرخواهد داشت.  قايم مقام مدير عامل سازمان اتوبوسراني كرج دراين باره  گفت: پس از شروع به كار قطار برقي، مطالعات جامعي به  منظور بكارگيري وسايل نقليه عمومي براي انتقال مسافران  به اين ايستگاه آغاز شد.  اكبر كهن دانش افزود: جابجايي شهروندان كرجي به ايستگاه  مترو نياز به 80 دستگاه اتوبوس دارد كه تهيه آن از توان  اين سازمان خارج است.  وي گفت: هم اكنون در شهرستان كرج جابجايي مسافران به  ايستگاه قطار برقي و بالعكس با ده دستگاه اتوبوس انجام  مي شود.  كهن دانش اضافه كرد: شمار زيادي از مسافران در ساعت هاي  پنج تا هشت صبح و 15 تا 21 شب جابجا مي شوند كه درصورت  افزايش تعداد اتوبوس ها، خدمات دهي به ساكنان شهرك هاي  اقماري نيز گسترش مي يابد.  يك مسئول در ايستگاه قطار برقي كرج - تهران گفت: كمبود اتوبوس براي انتقال مسافران به اين ايستگاه موجب كاهش  شمار استفاده كنندگان از قطاربرقي شده است.  وي كه حاضر به معرفي خود نشد، افزود: هم اكنون مسيرهاي  اتوبوس ازايستگاه قطار برقي كرج به حصارك، باغستان،  فرديس و ميدان امام(ره)اين شهرستان، فعال است.  وي گفت: ساعات كار قطار برقي از شش صبح تا20 شب است و در ساعت هاي شلوغ هر نيم ساعت يك قطار به مقصد تهران  حركت مي كند.  وي اضافه كرد: ساعت حركت قطارها منظم و دقيق است و اين  قطارها با سرعت 80 كيلومتر درساعت حركت مي كنند.  وي گفت: بر اساس برنامه ريزي انجام شده زمستان آينده  حركت قطارها هر20 دقيقه انجام شده و ساعت كار آنها از شش  صبح تا 9 شب خواهد بود. 
