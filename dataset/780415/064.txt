 گروه شهرستانها: معاون سياسي امنيتي استاندار قم بر لزوم  فعاليت احزاب در كشور تاكيد كرد و گفت: امروز ثابت شده  كه انتخابات بدون حزب، انتخابات خوبي نيست و توسعه سياسي  بدون احزاب سياسي معنايي ندارد.  به گزارش خبرنگار همشهري در قم، حجت الاسلام والمسلمين  متقي با اشاره به اين كه يكي از نواقص حكومت ما نداشتن  احزاب است گفت: اگرامروز معتقديم كه مردم ركن ركين حكومت  هستند وتشكيل حكومت، مستلزم تشكيل احزاب سياسي است و اين  دو با يكديگر رابطه مستقيم دارند، به بركت خون شهدايي  چون شهيد بهشتي است كه اين مساله را درك كرده بودند واعتقاد داشتند فعاليت حزبي مثل عبادت در محراب است و به  همين دليل حزب جمهوري اسلامي را تاسيس كردند، اگر چه  بسياري از افكار ايشان را عده اي نمي فهميدند و با ايشان  مخالفت مي كردند.  وي با تجليل از فضائل اخلاقي و روحي شهيد محمد منتظري از وي به عنوان شهيد بين الملل اسلامي نام برد و گفت: وي شب و روز خود را وقف فعاليتهاي اسلامي و سياسي كرده بود و خود را منحصر به ايران نمي كرد و با نبوغ و استعداد خود به تمام ملل اسلامي نظر داشت. 
