 گروه شهرستانها: مديرعامل سازمان آب استان زنجان نسبت  به عواقب استفاده كشاورزان منطقه از زه آب رودخانه هاي  خشك شده هشدار داد.  به گزارش خبرنگار همشهري در زنجان يميني با اشاره به  وضعيت خشكسالي استان گفت: اكثر رودخانه هاي استان به  دليل كاهش نزولات آسماني خشك شده اند و برخي آبهاي روان  رودخانه ها به زه آب تبديل شده اند.  وي افزود: استفاده از زه آب و املاح، آسيب جدي به  زمينهاي كشاورزي و مزارع وارد مي سازد و كشاورزان بايد هنگام استفاده مجدد از آب احتياط كنند تا به زمين هايشان  آسيبي نرسد.  مديرعامل سازمان آب زنجان با بيان اين كه در حال حاضر منابع آب زيرزميني در استان با افت زيادي مواجه شده به  طوري كه در برخي مناطق از جمله دشت زنجان اين افت به 6 متر رسيده است اظهار داشت: ميزان بارندگي استان از ابتداي سال جاري تاكنون 2/153 ميلي متر بوده كه در مقايسه با سال گذشته 60 درصد كاهش يافته است.  وي گفت: به رغم اين كه منابع آب سطحي استان زنجان چهار برابر منابع آب زيرزميني است اما در كشاورزي از آبهاي  سطحي استفاده مطلوبي نمي شود و بايد در برنامه هاي آينده  بهره برداري از آبهاي سطحي گسترش يابد.  وي استفاده بهينه از منابع آب موجود و رعايت الگوي مصرف  در آبياري كشاورزي را در مقابله با بحران خشكسالي و كم  آبي مفيد دانست. 
