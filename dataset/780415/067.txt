 گروه شهرستانها: دانشجويان سازمان توسعه و تحقيقات صنعتي  ايلام در اعتراض به مسائل آموزشي، كلاسهاي درس را تعطيل  كردند. جمعي از دانشجويان مشغول تحصيل در اين سازمان در گفتگو با خبرنگار همشهري در ايلام اعلام كردند: در اعتراض به مسائل آموزشي و عدم تعيين تكليف آنها درخصوص  معتبر بودن مدرك اين سازمان كلاسهاي درس را تعطيل  كرده اند و تا تعيين تكليف قطعي و نهايي، در امتحانات  پايان ترم شركت نمي كنند.  يكي از اين دانشجويان گفت: سال گذشته هنگام ثبت نام،  مسئولين و مديريت سازمان توسعه و تحقيقات صنعتي ايلام به  دانشجويان قول ارائه مدرك معادل معتبر و مورد تاييد وزارت آموزش عالي را دادند ولي اكنون در جواب هرگونه  سئوالي در اين زمينه سكوت مي كنند. يكي از معاونين  سازمان توسعه و تحقيقات صنعتي ايلام نيز با انتقاد از مديران سابق اين سازمان گفت: مديران سابق با قول و قرارهاي بي اساس در زمينه دادن مدرك معتبر وزارت آموزش  عالي به جذب دانشجو پرداخته و يكي پس از ديگري سازمان را ترك كرده اند. وي افزود: در حال حاضر در برابر عمل انجام  شده قرار گرفته ايم و اميدواريم كه با كمك دانشجويان  بتوانيم مشكل را رفع كنيم. 
