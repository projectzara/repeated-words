   دو روزنامه عصر، ديروز با تكه پاره كردن سخنان آقاي  هاشمي رفسنجاني كوشيدند وي را مخالف گسترش كمي و كيفي  مطبوعات نشان دهند * آيت الله هاشمي رفسنجاني ادعاي معامله كارگزاران  سازندگي و جناح راست را بر سر پرونده غلامحسين كرباسچي  در انتخابات خبرگان رد كرد * رئيس مجمع تشخيص مصلحت نظام وجود رفتارهاي جناحي را در جهت حذف نيروهاي دوم خرداد تاييد كرد گروه سياسي: آيت الله هاشمي رفسنجاني رئيس مجمع تشخيص  مصلحت نظام در گفت وگو با روزنامه جمهوري اسلامي، مواضع  خود را درباره مسائل گوناگون كشور اعلام كرد. در اين  گفت وگو كه مصاحبه كننده و مصاحبه شونده با صراحت سخن  گفته اند، آقاي هاشمي رفسنجاني درباره پاره اي مسائل به  اجمال سخن گفته است اما گزيده گويي از شفافيت مواضع  صريح وي كم نكرده است. تعدادي از پرسش و پاسخ هاي اين  مصاحبه كه در شماره هاي ديروز و پريروز جمهوري اسلامي  چاپ شد از نظر خوانندگان همشهري مي گذرد:  * در انتخابات خبرگان سوم، جناحي كه استانداردهاي لازم  براي ورود را احراز نكرد، انتخابات را تحريم كرد و چنين  وانمود ساخت كه براساس يك برخورد جناحي، تعمدا" حذف شده  است. اين ديدگاه تا چه اندازه بيانگر واقعيت است؟ - مثل معروفي است كه مي گويد: "تا نباشد چيزكي، مردم  نگويند چيزها". يك چيزهايي را پيدا مي كنند ولي خيلي  بزرگنمايي مي كنند.  * يعني شما قبول داريد كه يك چيزكي بوده؟ - به هر حال، معمولا" در انقلاب ما آنهايي كه كار در دستشان است، يك مقدار جناحي عمل مي كنند.  * در دوره انتخابات خبرگان، گروههاي چپ و دگرانديش، اين  شايعه را به راه انداختند كه گويا در حكم آقاي كرباسچي  در رابطه با خبرگان، معامله اي صورت گرفته است آيا اين  مسئله صحت دارد؟ - اين مسئله از پايه دروغ است. معمولا" در اين قبيل  موارد، در روزنامه ها، بي بند و باري مي شود. خبرگان از مسائل مهم كشور است و كسي از آنهايي كه كار در اختيارشان هست، مسائل اساسي كشور را به اين زد و بندها و مبادلات و معاملات، گره نمي زنند. تا آنجا كه من  مي دانم در اين مورد نه صحبتي بوده و نه چيزي صورت  گرفته است. اينها صرفا" به تشخيص خودشان وارد انتخابات  شدند. در جلسه مركزيتشان به اين نتيجه رسيده اند كه  خبرگان مربوط به اصل انقلاب است و نمي شود يك حزب سياسي  درباره اصلي ترين مسئله نظام، قهر كند اگر انتقادي  داشته باشد وارد صحنه مي شود و ضمن بيان انتقادش، تحرك  سياسي لازم را هم دارد.  * كارگزاران سازندگي در عرصه خبرگان سوم فعال بودند.  آيا در اين زمينه شما توصيه اي به آنها داشته ايد؟ - تا آنجا كه من مطلع شده ام، خودشان به اين نتيجه  رسيده بودند اصولا" در همه امور، من هيچ توصيه اي به  آنها نمي كنم. من ارتباط اين طوري با آنها ندارم در حد آشنايي و همكاري در دولت سابق با آنها ارتباط دارم.  آنها عده اي از دوستان سابق و فعلي من هستند و آنها را مثل ديگران مي بينم اگر نظري داشته باشم، به آن ها هم  مثل ديگران مي گويم. در مورد خبرگان هم خودشان به اين  جمع بندي رسيده بودند كه فعاليت در خبرگان حق و وظيفه  آنهاست البته من در يك مصاحبه از تمامي گروهها و افراد خواستم كه در مورد انتخابات خبرگان بي تفاوت نباشند.  * در صحنه تبليغات رسانه اي، شاهد حضور و نقش آفريني  مطبوعات نوپايي هستيم البته تولد مطبوعات جديد در بستر يك انقلابي كه مشخصا" "هويت فرهنگي "دارد، يك پديده  طبيعي و مبارك است و بايد از آن استقبال كرد و حتي  افزايش شمارگان مطبوعات هم در اين چارچوب، يك نقطه قوت  محسوب مي شود، اما بعضا" شاهد نفش آفريني هايي هستيم كه  انعكاس مطلوبي هم در سطح جامعه و نزد نيروهاي انقلابي  نداشته است. از جمله در بسياري از موارد، صداي يك اقليت  محدود، از صداي مردم يعني صاحبان اصلي انقلاب، بلندتر است. اين را چطور مي شود چاره جويي كرد؟ - قبول دارم كه امروز ما در صحنه مطبوعات با چنين  اشكالي مواجهيم. علتش همان فقدان احزاب كارآمد و مجرب است كه اين مشكل را بوجود آورده و بعضي از علائم آن،  خودش را در اينجا ظاهر كرده است البته فقدان احزاب كارآمد و مجرب، لطمه هايي به مراتب گسترده تر و عميق تر از اين را به پيكره سياسي - اجتماعي كشور وارد كرده و مي كند كه حالا يكي پس از ديگري، خودش را نشان مي دهد.  بعضي از اثراتش فوري است.  بعضي ها هم "تاخيري "عمل مي كند. در جاي ديگري ظاهر مي شود ولي علت اصلي همانست كه عرض كردم اصل مطبوعات  براي آگاه كردن مردم است. انعكاس واقعيت هاي جامعه به  eتوده مردم و روشن كردن آنها نسبت به تحولات و نيازهاي  حال و آينده، جزو اهداف مطبوعات است.  به تناسب وجود سليقه ها و ديدگاههاي مطرح در جامعه،  قاعدتا" مطبوعات هم فرصت رشد و توسعه پيدا مي كنند. اگر قرار باشد كه مطبوعات با كمك هاي دولت بوجود بيايند خوب اين يك نوع نگرش به مسئله است و قاعدتا" محدود است. ولي  اگر در اين صحنه هم مثل بقيه موارد، حالت طبيعي به خودش  بگيرد، حتي "صورت مسئله "هم بكلي فرق مي كند.  واقعا" اگربا وجود روزنامه خوان، كمبود روزنامه نباشد.  با وجود سليقه هاي مختلف، تنوع در مطبوعات رعايت شود.  اين خودش به تلطيف فضاي سياسي - اجتماعي و فرهنگي جامعه  كمك مي كند. تنوع و فراواني مطبوعات، في نفسه نكته  مثبتي است اما اگر اشكالي در عملكردشان وجود داشته باشد،  قاعدتا" مراجع مسئول بايستي به نقش نظارتي مورد انتظار خود به درستي عمل كنند تا بر خلاف قانون و مصالح مردم  عمل نشود و در چارچوب مصالح نظام و ارزشهاي اسلام و انقلاب و ميهن عمل شود. براي توسعه جامعه و در حد نياز جامعه، وجود مطبوعات ضرورت دارد اما نگراني موجود از عملكرد بي حساب عده اي از آنها هم در جاي خودش واقعيت  دارد. اين نگراني را من هم دارم اين يك ايراد بجا و منطقي است. من نظم بيشتري را در قلمرو فرهنگ، لازم  مي بينم.  رشد كمي مطبوعات، تقريبا" بعد از جنگ آغاز شد، اين دو تا برنامه توسعه، در طول يك دوره دهساله، شمارگان  مطبوعات را چند برابر كرد البته در اين سالهاي اخير اين رشد و تنوع بيشتر شده كه اين براي سياسي كردن جامعه،  عامل مهمي است ولي نقش نظارتي بايستي قوي تر اعمال  بشود.  * در برخي زمينه ها شاهديم كه گويا برخي مطبوعات، اهداف  و ماموريت خودشان را سمپاشي عليه اركان نظام، نفي  ارزش ها، تلاش براي به زير سئوال بردن اصول و آرمانها و همچنين سست كردن عقايد مردم مي بينند. در اين زمينه  چطور مي شود كه از يكطرف جو سالمي باشد كه مطبوعات  احساس آزادي كنند و از طرف ديگر شاهد رشد و تكثير علف ها ي هرز در صحنه مطبوعاتي نباشيم؟ - اگر نظارت صحيح، منطقي و متناسب با پيچيدگي كار مطبوعاتي صورت بگيرد، اين شرايط پيش نمي آيد. اين  مواردي كه ذكر گرديد، همگي اقداماتي خلاف قانون است.  اگر نشريه اي اينگونه عمل بكند، بايد با او برخورد جدي  كرد. حتي مدعي العموم هم مي تواند در اين زمينه وارد عمل بشود. افراد صاحبنظر و بي غرض هم هستند كه مصالح و موارد را درست تشخيص مي دهند. طبعا" اگر درست عمل شود،  زمينه اي براي اين نگراني ها نخواهد بود.  گفتني است كه دو روزنامه عصر، در شماره هاي ديروز خود با تكه پاره كردن سخنان آقاي هاشمي رفسنجاني درباره  مطبوعات، اين سخنان را به گونه اي منتشر كردند كه گويي  ايشان از رشد كمي و كيفي مطبوعات نگرانند حال آنكه  نحوه پرسش مصاحبه كننده و پاسخ هاي آقاي هاشمي رفسنجاني  نشان مي دهد كه وي از رفتار غيرقانوني برخي مطبوعات  نگرانند نه از رشد آن. به همين علت سخنان خود را درباره  مطبوعات با اين جمله به پايان مي رسانند كه: "اگرنظارت  صحيح، منطقي و متناسب با پيچيدگي كار مطبوعاتي صورت  بگيرد... زمينه اي براي اين نگراني ها وجود ندارد. " 
