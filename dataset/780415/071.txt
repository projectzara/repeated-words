 ملاحظاتي در باب طرح تغيير قانون انتخابات(6) در بند دوم ماده 28 طرح پيشنهادي اصلاح قانون انتخابات  از جمله شرايط انتخابشوندگان در هنگام ثبت نام تابعيت  كشور جمهوري اسلامي ايران است. طبق قانون ايران، هر كس  در ايران متولد شود، ايراني است. يعني اگر حتي نوزادي  از پدر و مادر چيني در ايران متولد شود، خود به خود ايراني تلقي مي شود و يا هر كس از پدر و مادر ايراني در هر كجاي دنيا متولد شود نيز ايراني تلقي مي شود. طبق  قانون كسب تابعيت ايراني براي اتباع خارجي نيز مجاز است،  همانگونه كه بحث تابعيت مضاعف نيز اعتبار خود را دارد هر چند داشتن تابعيت مضاعف براي هر ايراني مانع حكومت  قوانين ايراني بر وي نيست.  در قانون انتخابات رياست جمهوري ايراني الاصل بودن  بعنوان شرط لازم داوطلب رياست جمهوري مورد تصريح قرار گرفته است يعني داوطلب شركت در مبارزات انتخاباتي  رياست جمهوري بايد از پدر و مادر ايراني و در خاك ايران  متولد شده باشد. اما در قانون انتخابات مجلس داشتن  تابعيت ايران بصورت مطلق آمده است. به اين عبارت كه هر چيني، هندي، انگليسي، فرانسوي و.. كه به تابعيت ايران  در آمده باشد به شرط احراز ساير شرايط مي تواند داوطلب نمايندگي مجلس شوراي اسلامي شود. حال آنكه حتي در دمكراتيك ترين نظامهاي غربي نيز فراخ گرفتن بحث تابعيت  و بي قيد و شرط بودن آن را مغاير وحدت كشور تشخيص  داده اند. منظور از اين بحث نگرش نژادپرستانه ايراني و يا ملي گرايي افراطي نيست، اما چون قانون براي زمانهاي  طولاني نوشته مي شود، روزي را تصور كنيد كه در ايران  اسلامي انواع اقليت هاي قومي و نژادي كه منشاء فرامرزي  دارند با كسب تابعيت ايران بخواهند در مقام سياسي و حكومتي جمهوري اسلامي رسوخ كنند، بنابراين محدودكردن  تابعيت ايران به ايراني الاصل بودن داوطلبان نمايندگي  مجلس ضروري است همانگونه كه اتباع خارجي مقيم ايران  بنابر رعايت مصالح عمومي از كسب اموال غيرمنقول محروم  هستند.  در بند 5 ماده 28 طرح پيشنهادي نداشتن سوء شهرت در حوزه  انتخابيه در زمره شرايط انتخاب شوندگان هنگام ثبت نام  ذكر شده است. در ماده 30 طرح پيشنهادي اشخاص زير از داوطلب شدن نمايندگي مجلس محرومند:  - كساني كه به جرم اقدام عليه جمهوري اسلامي ايران  محكوم شده اند - محكومين به ارتداد به حكم محاكم صالحه قضايي  - مشهورين به فساد و متجاهرين به فسق  - محكومين به حدود شرعي مگر آنكه توبه آنان ثابت شده  باشد - قاچاقچيان مواد مخدر و معتادين به اين مواد - محجورين و كساني كه به حكم دادگاه مشمول اصل 49 قانون  اساسي باشند - وابستگان به رژيم سابق از قبيل اعضاي انجمنهاي شهر و شهرستان و وابستگان به تشكيلات فراماسونري و هيات رئيسه  كانونهاي حزب رستاخيز و حزب ايران نوين و اعضاي فعال  آنها، نمايندگان مجلسين سنا و شوراي ملي سابق  - محكومين به خيانت و كلاهبرداري، اختلاس و ارتشاء و غصب اموال ديگران و محكومين به سوءاستفاده مالي به حكم  محاكم صالحه قضايي.  بي شك محكومين كيفري مهمترين و قابل استنادترين علت  سوءشهرت اشخاص محسوب مي شود اما ظاهرا آنچه در بند 5 ماده 28 آمده فراتر از موارد محكوميت قضايي مندرج در ماده 30 است. از اينرو بنظر مي رسد سوءشهرت در تعبيري  وسيعتر منظور شده است. سئوال آنست كه وقتي از سوءشهرت  ياد مي كنيم منظور سوءشهرت در روابط شخصي است و يا سوءشهرت در مناسبات اجتماعي. يعني اگر كسي فرزند معتاد و يا معدوم داشته باشد، اعتياد فرزند و يا اعدام وي  مايه بدنامي وي نيز تلقي مي شود يا خير؟ آيا سوءمديريت  داوطلب و يا ضعف مديريت وي در هنگام تصدي شغلي و يا تذبذب سياسي و دو دلي مدامي وي از مصاديق سوءشهرت هست  يا خير؟ آيا مي توان يك قاضي سابق را به دليل كثرت  صدوراحكام اعدام به سوءشهرت متهم كرد؟ بديهي است كه خير.  اگر حتي احكام مزبور اشتباه بوده باشد، تا صدور راي  دادگاه انتظامي قضات نبايد راي به سوءشهرت وي داد.  اساسا خوشنامي و بدنامي راي و نظر مردم است. اين راي و نظر تا ابراز نشود موضوع قابل استناد نيست. درثاني  خوشنامي و بدنامي امر پايداري نيست و به راحتي قابل  تغيير و تعديل است و آيا همه پرسي، راي گيري و نظرسنجي  خود مبناي ارزيابي محبوبيت و بدنامي نيست؟ داوطلب چگونه  مي تواند پيش از انتخابات خوشنامي خود را اثبات كند.  از اينرو بند 5 ماده 28 در واقع نوعي تصميم گرفتن به  جاي انتخابكنندگان است. 
