 ابهام زدايي از قانون مطبوعات كنوني، يكي از ادعاهايي  است كه از زمان علني شدن طرح پيشنهادي تعدادي نماينده  محافظه كار جناح راست براي اصلاح قانون مطبوعات، از سوي  آنها و عده اندك حاميان افراطي آنها در خارج از مجلس به  طور مستمر تكرار شده است. طراحان طرح اصلاحي و به  تعبيري الحاقي قانون مطبوعات اساس طرح خود را بر اين  فرض استوار كرده اند كه قانون مطبوعات فعلي كه در سال  1364 به تصويب نمايندگان آن زمان مجلس رسيده و طي 14 سال گذشته در شرايط مختلف در تنظيم رفتارهاي مطبوعاتي و حل و فصل مسائل مبتلا به مطبوعات كشور كارآيي و موفقيت  نسبي خود را نشان داده دچار ابهام است. البته كسي  به طور مطلق نمي تواند از عيب و بي نقص بودن قانون فعلي  سخن به ميان آورد اما سئوال اساسي اين است كه معيار براي مبهم معرفي كردن قانون كنوني چيست؟ با هر معيار علمي، عقلي و وجداني كه به قانون كنوني  مطبوعات و موارد اصلاحي آن در طرح پيشنهادي نگريسته شود قانون فعلي از طرح پيشنهادي شفاف تر و روشن تر است. اگر ادعاي ابهام قانون كنوني از سوي طراحان يك طرح اصلاحي  مترقيانه با هدف تقويت فعاليتهاي مطبوعاتي به منظور گسترش اقتدار مطبوعات براي نظارت بر عملكرد دولت مطرح  مي شد تا حدي پسنديده بود اما وقتي چنين ادعايي صرفا"  به منظور توجيه يك طرح محدود كننده مطبوعات ارائه  مي شود هيچ وجاهتي ندارد. زيرا با حقوق اساسي مردم در تضاد است.  گذشته از اين طرح پيشنهادي نه تنها ابهام زدا نيست بلكه  داراي ابهاماتي مضاعف است.  ابهام طرح پيشنهادي اصلاحي امري نيست كه فقط مخالفان  جناح راست بر آن تاكيد دارند بلكه عده زيادي از نمايندگان واقع بين جناح مزبور در مجلس و بدنه مطبوعات  منطقي وابسته به اين جناح نيز به آن اذعان دارند و به  همين دليل با اين طرح مخالف هستند مهمتر از همه اين كه  خود طراحان و پيشنهاددهندگان اين طرح نيز به طور تلويحي  و بعضا" صريح ابهام و ناكارايي طرح پيشنهادي خود را پذيرفته اند. طي روزهاي گذشته طراحان اين طرح  محدودكننده كه احتمال تصويب آن در صحن علني مجلس را ضعيف و حتي غيرممكن يافته اند ضمن پذيرش انتقادهاي  مطبوعات و نمايندگان مجلس، به اين حربه متوسل شده اند و از نمايندگان خواسته اند به كليات طرح پيشنهادي راي  دهند و پس از آن در شور دوم نظرات خويش را اعلام كنند.  مفهوم اين اقدام اين است كه طراحان اين طرح نيز با يك  ديد روشن دگرگوني قانون مطبوعات را مد نظر قرار نداده اند بلكه با ديد و نگرش منافع گروهي و جناحي با عجله درصدد بوده اند به هر ميزان كه مي توانند در مقابل  مطبوعات مانع ايجاد كنند. زيرا اگر اين نمايندگان از سر اعتقاد و نه منافع به اين امر مبادرت كرده بودند به اين  آساني حاضر نبودند براي تصويب طرح خود عقبنشيني كنند و وعده وعيد حال و آينده در مورد جزئيات آن بدهند.  امروزه مسئله اصرار عده اي محدود از نمايندگان وابسته  به يك جناح خاص به عنوان يك مسئله گسترده اجتماعي كشور مطرح شده و هرگونه ارزيابي درباره عملكرد اين نمايندگان  در زمينه تصويب طرح در حال حاضر و يا آثار منفي آن در آينده به تك تك شهروندان و موكلان نمايندگان واگذار شده  است. با اين حال ذكر چند نكته براي وجدان روشن اكثريت  واقع بين مجلس خالي از فايده نخواهد بود. اول اين كه  درست است هميشه در شور دوم اصلاحاتي در لايحه ها و طرحهاي تصويب شده در شور اول صورت مي گيرد اما اين  اصلاحات اصولا" نسبت به كليات پذيرفته شده جزيي محسوب مي شود.  حال با توجه به وعده نامشخص طراحان طرح مبني بر اين كه  پس از تصويب كليات تغييرات زيادي در آن صورت خواهد گرفت  آيا شايسته نمايندگان است كه به كلياتي كه به طور كامل  مورد قبول پيشنهاددهندگان آن هم نيست و به اميد جزئياتي  كه هنوز از ضمير طراحان فراتر نرفته راي دهند و از اين  طريق درباره مهمترين امور كه حقوق اساسي موكلان خود كه  مردم هستند تصميم گيري نمايند بديهي است كه پاسخ اين  سئوال منفي است. از سوي ديگر نمايندگان در راي خود به  يك طرح يا لايحه بايد به حجت شرعي، عقلي و وجداني برسند و اصولا" رسيدن به چنين حجتي نيازمند علم و شناخت دقيق  است كه از طريق كليات مبهم طرح پيشنهادي و جزئيات وعده  داده شده مبهم تر از آن حتي براي افراد عادي جامعه چنين  حجتي حاصل نمي شود چه رسد به نمايندگان محترم مجلس كه  بايد به وكالت از سوي ميليونها موكل به آن اقدام كنند.  در چنين شرايطي است كه بهترين اقدام از هر لحاظ راي  ندادن نمايندگان مجلس به كليات طرح اصلاح قانون مطبوعات  مي باشد.  خبرهاي كوتاه  * رئيس مجلس ويتنام ديروز با آقاي خاتمي ديدار و پيام  كتبي رئيس جمهوري كشورش را تقديم وي كرد. رئيس جمهوري در اين ديدار مبارزات ملت ويتنام را يكي از حماسه هاي بزرگ  انساني قرن حاضر دانست و افزود: تلاش دولت و ملت ويتنام  را بعد از استقلال بسوي پيشرفت و پيداكردن جايگاه ممتاز خود در عرصه بين المللي ارج مي نهيم.  * دكتر حسن حبيبي معاون اول رئيس جمهوري ديروز در دومين  روز سفر خود به سه كشور آمريكاي لاتين، هنگام عبور هواپيماي حامل وي برفراز خاك كشورهاي سنگال و برزيل  پيام هاي دوستانه اي را براي نخست وزير و معاونان اول  رئيس جمهوري اين كشورها فرستاد. 
