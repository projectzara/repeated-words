 گروه ورزشي: فدراسيون بين المللي فوتبال(فيفا)روز جمعه آينده 18 تيرماه يك جلسه فوق العاده خواهد داشت،  اين جلسه با حضور نمايندگان 200 كشور جهان در شهر " لوس آنجلس "آمريكا تشكيل مي شود.  يكي از مواد مطروحه در اين جلسه تعيين سهميه قطعي قاره  آسيا در رقابتهاي جام جهاني سال 2002 است كه به طور مشترك در كشورهاي ژاپن و كره جنوبي برگزار خواهد شد.  دكتر محمد خبيري نايب رئيس فدراسيون فوتبال كه به  نمايندگي از كشورمان صبح روز گذشته(دوشنبه)عازم  آمريكا شد در مورد اين جلسه چنين گفت: به غير از مساله  سهميه فوتبال آسيا در جام جهاني 2002 جلسات كميته هاي  اجرائي و مسابقات كنفدراسيون فوتبال آسيا و جلسه  نمايندگان كشورهاي آسيائي صبح و بعد از ظهر پنج شنبه 17 تير ماه در" لس آنجلس "تشكيل مي شود كه وي نيز در اين  جلسه شركت مي كند.  به گفته خبيري در جلسه كميته مسابقات قرعه كشي مرحله  دوم بازيهاي مقدماتي المپيك 2000 سيدني در قاره آسيا انجام مي شود و زمان قطعي بازيهاي جام قهرماني و جام  برندگان جام باشگاههاي آسيا نيز تعيين خواهد شد.  ضمنا" ايران پيشنهاد ميزباني دومين دوره مسابقه هاي  فوتسال قهرماني آسيا و انتخابي رقابتهاي جهاني گواتمالا در اسفند ماه سال جاري را به كنفدراسيون آسيا ارائه  مي كند. 
