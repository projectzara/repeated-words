   به مناسبت برپايي نمايشگاه آثار حجمي مجيد خليليان در نگارخانه پاسارگاد اشاره:  نمايشگاه آثار سفال(تنديس كهن ايران باستان)مجيد خليليان از ششم تا 14 تير در نگارخانه پاسارگاد برگزار شد. به همين مناسبت مطلبي توسط هاني ابطحي در مورد اين  نمايشگاه نوشته شده است كه در پي مي آيد.  مجسمه هاي مجيد خليليان ما را با خود به اعماق تاريخ  باستان وطنمان مي كشاند. به زمان هخامنشيان و ساسانيان و يا قبل از آن به زمان اسطوره ها و افسونها- به جايگاه  ابتدائي و اوليه سفالگري شايد، به رمز، طلسم و جادو.  قرابت و نزديكي با خاك(عنصر وجودي شان)- خاك اين سرزمين -  مشخصه آنهاست. در حالي كه سبكي و تردي تنديسها هيچ به  سفال نمي ماند، بلكه به فلزي همانند است كه در اثر مرور زمان چند بار پتينه شده باشد.  در واقع، خليليان قصه هاي پيشينيان را بازگو مي كند. چه  از زمانهايي كه مجسمه ها(تنديسها)نشان از افسون و طلسم  داشتند چه پس از آن، از دوران شكل گيري مدنيت. اين  تنديسها مي توانست هداياي نذري به پيشگاه ربالنوعها يا اشياء ذي قيمتي بوده باشد كه همراه مردگان به خاك سپرده  مي شد.  به راستي هدايائي از اعماق تاريخ باستاني ايران زمين اند.  در اين آثار شاهد(سيمولتانه)، سه بعد هنر، تكنيك و الهام(كشف و شهود)توامان مي شويم.  دوران باستان: زمانهايي كه سفالگر با خطوطي ساده  مخلوقاتي را تصوير مي كرد كه حاكي از وقايع پردازي  (رئاليسم)يا طبيعت گرائي - اعتقاد به نيروي طبيعت و بيم  و هراس انسان آن زمان از آن و احترام به آن است. او براي  صيانت خود از نيروي شر طبيعت به طلسم هاي گوناگون متوسل  مي شد. او طبيعت، حيوانات، ماه و خورشيد و.. را نقش  مي زد و آنها را با موجودات افسانه اي تركيب مي كرد.  مانند گردونه خورشيد و حيوانات منسوب به آن مانند شير و گاو- كه در بين سفالينه ها شاهد اين طرحها مي باشيم - اسب و انسان بالدار، اژدها- ديو و شياطين - غزالها، مرالها،  قوچ كوهي - سگ تازي(سلوكي)، گاو نر بالدار(آشوري)گوزن  نر، گاوهاي بالدار با سر انسان(لاماسو)- شير شاخدار-  ابوالهولها- غولها- اهورمزدا(نيم تنه خورشيد بالدار و نگهبان مسلح اش)- اسبان مقدس - ايزد خورشيد- سپاهيان  جاويدان- جنگجويان - هيولاها- موجودات تركيبي و يا بطور كلي نيروهاي خير و شر نشات گرفته از اهورمزدا و اهريمن  يا توتم و تابو.  سفالينه ها گاه به شكل جام، بايدان، مجمر، سانر(جام  ريتون)، پي سوز و يا صرفا" به شكل تنديسهاي موجودات  تركيبي افسانه اي مي باشند. در واقع يادآوري است از سفالگري عهد باستان كه شامل اشياء كاربردي روزمره و اشياء زيتني و نقش موجودات مقدس و موضوعات رمزي و(مختص  طبقه اليت)بوده است.  مجموعه غني و متنوع اشياء(تنديسها)و تنوع علايم و طرحهايي كه آنها را مزين كرده، ممكن است الهامات آشوري،  سكايي، مانايي، عيلامي، بابلي و يا شايد امتزاج عناصر بومي با عناصر هند و اروپايي باشد- خداياني مثل مهر،  وارونه- ناهيد، بودا، ايندره، نستيه و... بهتر است  بگوييم برگرفته از تفوق تمدنهاي قديم است(بين النهرين،  سوريه، مصر، آسياي صغير، يونان، هند).  مجيد خليليان هنرمندي مردمي و برخاسته از ذوق صنعتگري  است. او با هنر از راه نقاشي و موسيقي آشنا شد و سپس  بطور خودآموز به رمز جاويدان سفالگري دست يافت. او ايده هاي خود را از تاريخ مي ستاند، به گل مي افزايد و به زمين و زمينيان هديه مي كند. به قول خودش با خلق اين  آثار مي خواهد موزه را از سكوت سنگيني كه بر آن  حكمفرماست، بيرون آورد و جاي آنرا در دل و ذهن مردم  بيشتر كند. او خواستار زنده كردن افتخارات ملي است و نگهبان ميراثي است كه از آن عهد به ارث برده ايم.  سبك كار او را مي توان بازآفريني طرحهاي اسطوره اي  سفالينه هاي قديمي و باستاني ناميد، كه براي حفظ و صيانت  اين" قديمي بودن "منبع الهام، آنها را با عالي ترين  تكنيك كهنه پتينه مي كند. بطوريكه آثار خلق شده بطرز باور نكردني به آثار قديمي همانندند و به نظر عتيقه  مي آيند به عبارت ديگر نشان دهنده قدمت اين اسطوره ها در موضوع و تجسم است، در عين حالي كه هر كدام زاده منحصر به فرد خلاقيت صرف مي باشد.  مجسمه ها در عين نشات گرفتن از اسطوره ها و دوران  باستان، در كل و جزء از كيفياتي منحصر به فرد برخوردارند.  چرا كه در كل آثار شاهد وحدت، يكپارچگي و سبك خاص كارها هستيم و در جزء هيچ دو اثري همانند هم نيستند.  خود هنرمند مي گويد: "هر چقدر سعي كنم كه يك اثر به  ديگري همانند شود، موفق نمي شوم و هر يك خلقي منحصر به  ذات خودش است ". وي در بدست آمدن اين آثار از هيچ طرح  قبلي 2 بعدي يا 3 بعدي استفاده نمي كند و همه آثار في البداهه است.  براي ساختن اين تركيب شاعرانه طرح و تكنيك كه اين چنين  به دل نشيندمنبعي غيبي و كشف و شهود لازمه كار است ;  زيرا هنر و صنعت تنها براي خلق آثاري اين چنين كافي نيست.  گويي از جايي از درون شما برخاسته است. شايد هم اثر قلب پاك و روح صاف پيكرنگار است كه به تاريخ و فرهنگ اين مرز و بوم مشتاق و عاشق است. 
