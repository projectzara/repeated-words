 انتظار مي رود نمايندگان مجلس با احترام به افكار عمومي مخالفت قاطع خود را با اين طرح اعلام نمايند    * مرعشي: چگونه مي توانيم در فرهنگي ترين انقلاب با اصحاب مطبوعات رفتاري داشته باشيم كه قرار است با ضدانقلاب داشته باشيم؟ * الياس حضرتي: مردم، گروههاي سياسي احزاب و سازمان ها همه با نگراني ويژه اي جلسه امروز را دنبال مي كنند و نمايندگان مجلس در معرض امتحاني سخت قرار دارند * سيدعلي موسوي نسب: آيا بهتر نيست نمايندگان به جهت  جايگاه ويژه شان به عنوان مدافع آزادي به اين طرح راي  كبود بدهند؟ گروه اجتماعي: مجلس شوراي اسلامي امروز در يك آزمون بزرگ  در مورد طرح تغيير قانون مطبوعات تصميم مي گيرد.  اين طرح كه از سوي افراطي ترين نمايندگان جناح مخالف  دولت تهيه و ارائه شده است تاكنون با مخالفت وسيع و يكپارچه نشريات، حقوقدانان، احزاب، دانشگاهيان،  نمايندگان مجلس و شوراها و اهل قلم مواجه شده است.  علاوه بر اين بنابر نظرسنجيها 80 درصد مردم نيز با اين  طرح مخالفند. بنابراين انتظار مي رود نمايندگان مجلس با احترام به افكار عمومي و نظر موكلان خود مخالفت صريح و قاطع خود را با اين طرح اعلام نمايند.  در همين زمينه ديدگاه سه تن از نمايندگان مجلس از نظرتان  مي گذرد.  * حسين مرعشي نماينده كرمان روز گذشته در جمع خبرنگاران  مجلس طرح اصلاح قانون مطبوعات را مورد انتقاد قرار داد و گفت: سه نكته اصلي در اين طرح وجود دارد كه در صورت  تصويب آن مشكلاتي را براي جامعه مطبوعاتي ايجاد مي كند و تهديدي براي فضاي سياسي فعلي است.  به گزارش خبرنگار همشهري مرعشي نكته اول را تغيير تركيب هيات نظارت بر مطبوعات و هيات سه نفره تعيين هيات منصفه  عنوان كرد و گفت: در طرح مزبور تركيب اين دو هيات به  گونه اي پيش بيني شده كه اينها را در اختيار يك جناح خاص  سياسي قرار مي دهد و نقش دولت و مجلس به عنوان ارگانهاي  رسمي و قانوني كشور كه از طرف مردم بر كار مطبوعات اعمال  نظارت مي كردند را كاهش مي دهد. وي يكطرفه شدن تركيب هيات  نظارت را باعث برخورد جناحي با مطبوعات دانست.  وي نكته دوم را تركيب هيات سه نفره تعيين هيات منصفه  دانست و گفت: در اين طرح افرادي به تركيب هيات اضافه شده  كه بتوانند هيات منصفه را نيز در اختيار يك جناح خاص  قرار دهند و طبيعي است كه با بوجودآوردن زمينه جناحي شدن  هيات منصفه تكليف دادگاه مطبوعات چه خواهد شد! !  مرعشي همچنين از دادن اختيارات به دادگاه انقلاب براي  برخورد با مطبوعات انتقاد كرد و گفت: دادگاه انقلاب مسئول برخورد با معاندان و ضدانقلابيون مسلح است هر چند كه در شرايط فعلي و بيست سال پس ازتثبيت نظام در مورد اصل و فلسفه ادامه كار اين دادگاه نيز ترديد جدي وجود دارد ولي برخورد با مطبوعات به عنوان نهادهايي كه داراي  مجوز رسمي از حكومت هستند و پس از يك مرحله گزينش اجازه  گرفته اند يكي از پديده هاي غير قابل قبول طرح است كه به  نظر مي رسد هيچ تناسبي با شان انقلاب ما كه انقلاب فرهنگي است ندارد. مرعشي گفت: چگونه مي توانيم در فرهنگي ترين انقلاب با اصحاب مطبوعات رفتاري داشته باشيم  كه قرار است با ضد انقلاب داشته باشيم؟ نماينده كرمان ادعاي طراحان طرح براي شفاف كردن قانون  مطبوعات را واهي دانست و گفت، هدف طراحان، كنترل مطبوعات  به وسيله يك جناح سياسي و بازگذاشتن دست مطبوعات خاص و طرفدار خودشان است كه اين ظلم تاريخي بزرگي به فرهنگ  كشور خواهد بود.  مرعشي در مورد نامه سعيد اسلامي براي كنترل مطبوعات گفت:  آنچه در اين نامه پيش بيني شده نشان مي دهد كه سعيد اسلامي حتي اصلاح قانون را نيز كافي ندانسته و معتقد بوده كه بايد گام هاي بعدي براي كنترل فضاي فرهنگي كشور برداشته شود.  وي گفت: اگر طرح اصلاح قانون مطبوعات تصويب شود براي  مرحله بعدي طرحهاي ديگري براي محدود كردن مطبوعات و فعاليت هاي فرهنگي ارائه مي شود. مرعشي محدودكردن  مطبوعات براي يك جناح خاص را امري حياتي ذكر كرد و گفت:  كساني كه پايگاههاي مردمي خود را به دليل عملكرد غلط خود از دست داده اند فكر مي كنند براي حفظ حيات سياسي خود مخالفين را محدود كنند در حالي كه آنها اشتباه فكر مي كنند زيرا با همين كارها به خودشان لطمه زده اند.  مرعشي هدف اين طرح را دستيابي جناح راست به قدرت در انتخابات مجلس ششم از طريق محدودكردن مطبوعات دانست و افزود: جناح راست بايد به حقوق مردم احترام گذارد و براي اداره كشور برنامه راه حل داشته باشد تا بتواند قدرت را به دست گيرد و اين چنين طرحهايي افزودن بر مشكلات جامعه و مردم است.  * الياس حضرتي نماينده رشت نيز جلسه بررسي طرح اصلاح  قانون مطبوعات را حساس ترين جلسه علني مجلس دانست و گفت:  مردم، گروههاي سياسي و احزاب و سازمانها همه با نگراني  ويژه اي جلسه امروز را دنبال مي كنند و نمايندگان محترم  مجلس هم در معرض امتحاني سخت قرار دارند.  وي گفت: بحث مطبوعاتي و نقش و جايگاه آن هميشه از بحث هاي جدي نظام هاي زنده و پويا و مردمي بوده است  مطبوعات و نشرياتي صرفا" يكسويه و توجيه گر و مديحه سرا مد نظر و دلخواه و ايده آل نظامهاي مردمي و انقلابي نبوده است.  نماينده رشت اضافه كرد: مطبوعات در بالا بردن ميزان  اطلاعات و آگاهي مردم، نشان دادن گرفتاري ها و مشكلات  آنها در عين حال در معرض ديد قرار دادن عملكرد و برنامه  و محدوديت هاي دولت نقش فعالي دارند و همچنين مواضع  جريانات و گروههاي سياسي را در معرض قضاوت و نقد و ارزيابي مردم و نمايندگان آنها قرار داده و از اين نظر فضاي سياسي جامعه را شفاف مي كنند. مهمتر از همه اينها مطبوعات" نجواهاي "درگوشي مردم را كه براي هر نظامي  خطرناك است به مقالات و تحليل هاي مشخص و معين و فضاي  نفاق و دورويي را به فضاي صراحت و شجاعت تبديل مي كنند.  حضرتي با اشاره به اينكه نتيجه انتخابات رياست جمهوري  براي مديران و مسئولين كشور تا يك هفته مانده به  انتخابات قابل پيش بيني نبود گفت: تشخيص نجواهاي درگوشي  كار هر كسي نيست نقش اصلي و حساس مطبوعات و احزاب در انعكاس به موقع و درست اين "نجواهاست ".  حضرتي ادامه داد: در يك ديد واقع بينانه و دلسوزانه و عاقلانه بايد به مطبوعات و جايگاه حساس آن فراتر از موضوعات جناحي نگريسته شود و تنزل اين مطلب و كشاندن آن  به دايره جناحي خيانتي به اصل و اساس نظام است.  * سيدعلي موسوي نسب نماينده شيروان نيز طرح اصلاح قانون  مطبوعات را مغاير اصول قانون اساسي دانست و گفت: سه  تبصره 12 و 3 ماده 8 و ماده 44 از ماده 9 طرح به ترتيب خلاف صريح 5 اصل 363716824 و 88 قانون اساسي مي باشد،  زيرا:  الف- توقيف روزنامه به جهت اتهام و قبل از صدور راي  دادگاه صالحه موضوع تبصره 1 ماده 8 طرح خلاف اصل 36 و 37 قانون اساسي است كه بيان مي دارد(حكم به مجازات و اجراي  آن بايد تنها از طريق دادگاه صالح و به موجب قانون باشد) و يا(اصل بر برائت است و هيچكس از نظر قانون مجرم  شناخته نمي شود مگر اينكه جرم او در دادگاه صالح ثابت  شود)ملاحظه مي گردد. اولا" وارد نمودن اتهام قبل از اثبات جرم در دادگاه صالح جرمي را ثابت نمي نمايد زيرا چه بسا متهم از اتهام وارده در دادگاه تبرئه گردد،  ثانيا": چون اصل بر برائت مي باشد اتهام زماني تبديل به  جرم مي شود كه در دادگاه حكم مجرميت صادر شده باشد،  ثالثا": تازه اگر حكم مجرميتي هم صادر شود اجراي مجازات  فقط از طريق دادگاه مي باشد نه هيات نظارت.  ب: ارجاع رسيدگي به تخلفات و جرائم موضوع ماده 24 و 25 و بند 6 و ماده 6 به دادگاه انقلاب موضوع 2 ماده 8 و همچنين موضوع تبصره 3 ماده 8 طرح پيشنهادي خلاف اصل 168 قانون اساسي است كه بيان مي دارد(رسيدگي به جرايم سياسي  و مطبوعاتي علني است و با حضور هيات منصفه در محاكم  دادگستري صورت مي گيرد..)ملاحظه مي گردد كه اولا":  رسيدگي در دادگاههاي انقلاب غيرعلني برگزار مي شود و ثانيا": ارجاع پرونده به دادگاه عالي بدون حضور هيات  منصفه خلاف صريح اصل 168 را نمايان مي نمايد. ثالثا":  چنانچه اگر با اين تبصره و قبل از محاكمه و اثبات جرم  جلوي مطبوعه اي گرفته شود مسلما" خلاف اصل 24 قانون  اساسي صورت گرفته است كه بيان مي دارد(نشريات و مطبوعات  در بيان مطالب آزادند مگر آنكه مخل به مباني اسلامي يا حقوق عمومي باشد. تفصيل آن را قانون معين مي كند).  ج: ماده 44 طرح موظف مي نمايد تا يارانه هاي اختصاصي به  مطبوعات از طريق هيات نظارت تقسيم شود. موضوع ماده 9 طرح  پيشنهادي مخالف اصل 88 قانون اساسي مي باشد كه بيان  مي دارد(در هر مورد كه حداقل يك چهارم كل نمايندگان  مجلس شوراي اسلامي از رئيس جمهور و يا هر يك از نمايندگان از وزير مسئول درباره يكي از وظايف آنان سئوال  كند رئيس جمهور يا وزير موظف است در مجلس حاضر شود و به  سئوال جواب دهد...)زيرا نمي شود از وزير سئوالي كرد كه  وظايف مالي او به وسيله عده اي ديگر به اجرا درمي آيد.  2- موضوع ديگري كه در تبصره 1 ماده 8 مطرح مي باشد مخلوط كردن نظارت و اجرا مي باشد زيرا نمي شود يك گروهي هم  ناظر باشند و هم مجري دستورات(توقيف)توجه به اين موضوع  كه در قانون انتخابات مجلس هم اين موضوع مناقشه دار و بحث انگيز مي باشد براي نمايندگان محترم ضروري مي باشد.  3- موضوع افشاي منبع خبر حتي به دستور دادگاه يكي از بدترين پيشنهادهايي است كه به طور كلي مطبوعات را فلج  خواهد كرد. زيرا چه كسي حاضر خواهد بود كه خبري را عليه  رئيس جمهور، وزرا، نمايندگان مجلس، قوه قضائيه و يا وزارت اطلاعات و امثالهم به روزنامه ها بدهد و بداند كه  نام او فاش مي شود. زيرا نمونه قتلهاي اخير يك هشدار جدي  براي مخبرين خواهد بود.  4- اضافه نمودن دو عضو رئيس سازمان تبليغات و يك نفر از حوزه علميه قم، موضوع ماده 7 طرح به اعضاي هيات نظارت  هيچ مناسبتي با تركيب هيات نظارت ندارد زيرا افراد بند الف، ب، ج و د نمايندگاني مستقيم سه قوه محسوب شده و بند ه- نيز كه به عنوان نماينده مطبوعات است بايد صلاحيتش  طبق قانون مصوب مجلس در سال 65 به تاكيد نمايندگان  سه قوه يعني افراد نامبرده شده در بندهاي الف، ب و ج  برسد. اين دو نفر اضافه شده نمايندگان چه قوه اي  مي باشند؟ و صلاحيتشان را چه كسي بايد تاييد نمايد؟ 5- اضافه نمودن رئيس سازمان تبليغات و نماينده شوراي  سياست گذاري ائمه جمعه سراسر كشور براي انتخاب اعضاي هيات منصفه به مجموعه رئيس دادگستري استان، رئيس  شوراي شهرو وزير فرهنگ و ارشاد اسلامي به نيابت از قوه  قضائيه، عامه مردم و نماينده دولت اولا": به نيابت از چه  كساني پيشنهاد گرديده اند. ثانيا": با اينكه در انتخاب هيات منصفه براساس قانون هيچ مشكلي نداريم آيا باز هم  نيازي به تغيير تركيب آن وجود دارد.  6- آيا بعضي از دوستان فكر مي كنند كه تركيب سياسي  جناح ها تا ابد به همين وضع باقي خواهد ماند. و آيا بهتر نيست در سال امام(ره)و در جريان گفتگوي تمدن ها كه يكي  از راههاي گفتگوي مطبوعات مي باشند و در زماني كه دولت و اكثريت قريب به اتفاق مطبوعات از اين طرح معناي محدوديت  را مي فهمند و با آن مخالف هستند نمايندگان مجلس شوراي  اسلامي نيز به جهت جايگاه ويژه شان به عنوان مدافع آزادي  با اتفاق و يا بااكثريت قاطع به اين طرح هرچند هم كه از طرف طراحان باانگيزه صلاح انديشي صورت گرفته باشد راي  كبود بدهند. 
