 گروه اجتماعي: جمعي از روزنامه نگاران با ارسال نامه  سرگشاده اي به نمايندگان مجلس، ضمن انتقاد شديد از طرح  تغيير قانون مطبوعات اعلام كردند: تنظيم شتابزده طرح  پيشنهادي كه ناخواسته اهداف شوم طراحان قتلهاي زنجيره اي  را تامين مي كند آنهم بدون حضور روزنامه نگاران و نظرخواهي از آنان، نتايجي جز ايجاد جو ابهام بيشتر و سايه گستركردن فضاي سانسور و ارعاب در جامعه مطبوعات  اثري نخواهد داشت.  در بخش ديگري از اين نامه آمده است: طرح تغيير قانون  مطبوعات برعكس توجيهات طراحانش نه تنها به ابهامات  قانوني و تفسيرهاي تنگ نظرانه بدخواهان قلم و انديشه  مي افزايد، بلكه تاريك انديشان را به تحديد آزادي هاي  مشروع مطبوعات، قلع و قمع نويسندگان و منتقدان آزادانديش  و جلوگيري از انتشار نشريات اصلاحگرا جسورتر مي كند.  در پايان اين نامه آمده است: ما از نمايندگان فهيم ملت  مي خواهيم كه براساس رسالت وجداني خود كه دفاع از حقوق  موكلين مي باشد در برابر تصويب قوانين محدودكننده آزادي  ايستادگي نمايند تا نزد نسل هاي آينده سربلند و سرافراز باشند. اجازه ندهيد تحديد آزاديهاي مشروع مردم در كارنامه مجلس پنجم به ثبت برسد. 
