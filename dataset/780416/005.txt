 (بخش پاياني) اشاره: طرحي كه با عنوان "طرح اصلاح قانون مطبوعات "به  مجلس ارائه شده با موج فزاينده مخالفتهاازسوي محافل  فرهنگي و اجتماعي كشور مواجه شد. اين طرح در جهت گيري،  كليات و جزئيات مخالف روح قانون اساسي است و تاكنون از جهات گوناگون مورد نقد صاحبنظران و كارشناسان قرار گرفته است.  متن ذيل كه توسط مركز مطالعات و تحقيقات رسانه ها تهيه  شده است ادامه موادواصول پيشنهادي اين طرح را جزء به جزء بررسي و نقد كرده است كه از نظرتان مي گذرد.  بند 7 پيشنهادي(عدم وابستگي به گروه هاي غيرقانوني) براي افزودن به شرايط متقاضيان دريافت پروانه انتشار نشريه نيز داراي اشكالات اساسي است. اگر كسي وابستگي به  گروه هاي غيرقانوني داشته باشد كه موجبات سلب حقوق  اجتماعي او را فراهم كرده باشد، طبق بند 4 ماده 9 قانون  فعلي نمي تواند متقاضي انتشار نشريه شود. در اين صورت  علت وجودي بند 7 پيشنهادي براي افزودن به ماده 9، منتفي  است. گذشته از آن تشخيص اين موضوع(وابستگي به گروه هاي  غيرقانوني)به عهده كيست؟ هيات نظارت؟ اگر چنين است اين  به معناي افزودن بر ابهامات قانون است، نه زدودن موارد مبهم از آن. اين كار به معناي بازگذاشتن دست هيات نظارت -  با تركيب جديد- در عدم صدور پروانه انتشار براي متقاضيان  يا تنگ كردن دايره مشاركت كساني است كه مي توانند امتياز نشريه بگيرند.  ماده 9 قانون فعلي مطبوعات كه شرايط متقاضيان دريافت  امتياز نشريه را پيش بيني كرده به شرح زير است:  ماده 9- شخص حقيقي متقاضي صاحب امتياز بايد داراي شرايط زير باشد:  1- تابعيت ايران.  2- دارابودن حداقل 25 سال سن.  3- عدم حجر و ورشكستگي به تقلب و تقصير.  4- عدم اشتهار به فساد اخلاق و سابقه محكوميت كيفري  براساس موازين اسلامي كه موجب سلب حقوق اجتماعي باشد.  5- داشتن صلاحيت علمي درحد ليسانس و يا پايان سطح در علوم حوزه اي به تشخيص هيات نظارت موضوع ماده 10 اين  قانون.  اصلاح كنندگان همچنين در بحث مربوط به شرايط متقاضي  نشريه، شرايط محروم شدگان از حق انتشار نشريه را به  فعالان تحريريه ها نيز تسري داده اند. در چنين شرايطي  كليه كساني كه به موجب قانون فعلي مطبوعات(تبصره 5 ماده  9)نمي توانند متقاضي انتشار نشريه شوند، از هرگونه  فعاليت مطبوعاتي نيز منع شده اند. تسري دادن اين محروميت  برخلاف قانون اساسي است علاوه بر آن ذكر اين توضيح نيز ضروري است كه مشمولان تبصره 5 ماده 9 قانون فعلي مطبوعات  چنانچه طبق حكم دادگاه از فعاليت مطبوعاتي منع شده باشند،  علي القاعده به كارگيري آنها در تحريريه ها و مطبوعات  جرم محسوب مي شود و نيازي به افزودن حد تازه اي وجود ندارد. علاوه بر آن قانون مطبوعات در محدوده شرايط متقاضيان اخذ پروانه و مديرمسئول به تعيين حدود اقدام  كرده است و در هيچ يك از بندها و تبصره هاي آن به شرايط استخدام و به كارگيري نيروهاي خبرنگار و نويسنده  اشاره اي نشده است. بنابراين ضرورتي براي افزودن جمله اي  به تبصره 5 ماده 9 قانون فعلي وجود ندارد. به نظر مي رسد طراحان به اين موضوع توجه نداشته اند كه اصلاحيه مورد نظر مخصوصا" بند 6 ماده 5 و بنده- همان ماده، منجر به  اعمال نوعي نظارت استصوابي بر صاحب امتياز و مديرمسئول،  نويسندگان و كاركنان نشريات در حد تفتيش عقيده مي شود كه  مغاير با قانون اساسي است.  ماده شش اصلاحيه پيشنهادي  هيات نظارت  اصلاح كنندگان قانون مطبوعات پيشنهاد كرده اند كه به  ماده 10 قانون فعلي دو بند اضافه گردد و به موجب آن  " رئيس سازمان تبليغات اسلامي يا نماينده تام الاختيار وي " و" يكي از استادان حوزه علميه به انتخاب شوراي مديريت  حوزه علميه قم "به تركيب فعلي هيات نظارت افزوده شوند.  ماده 10 قانون فعلي مطبوعات اعضاي هيات نظارت را با تركيب زير پيش بيني كرده است:  ماده 10- اعضاء هيات نظارت بر مطبوعات كه از افراد مسلمان و صاحب صلاحيت علمي و اخلاقي لازم و موءمن به  انقلاب اسلامي مي باشند، عبارتنداز:  الف- يكي از قضات ديوان عالي كشور به انتخاب شوراي عالي  قضائي.  ب- وزير ارشاد اسلامي يا نماينده تام الاختيار وي.  ج- يكي از نمايندگان مجلس شوراي اسلامي به انتخاب مجلس.  د- يكي از اساتيد دانشگاه به انتخاب وزير فرهنگ و آموزش  عالي.  ه- - يكي از مديران مسئول مطبوعات به انتخاب آنان.  افزودن دو مورد پيشنهادي، به تركيب هيات نظارت موازنه و تعادل موجود را به نفع سياست ايجاد مضيقه بيشتر براي  مطبوعات برهم مي زند. اين تغيير مورد تاييد وزارت فرهنگ  و ارشاد اسلامي نيست و از آنجا كه به سخت تر شدن شرايط صدور پروانه انتشار نشريات از يك سو و تعطيلي و توقيف  بسياري نشريات فعال كنوني از سوي ديگر منجر خواهدشد،  موجبات نگراني و عدم امنيت شغلي بسياري از روزنامه نگاران را فراهم مي سازد كه مغاير با اصول  سياستها و برنامه هاي اعلام شده آقاي خاتمي، رئيس جمهوري  اسلامي ايران، براي گسترش آزادي ها و تعميق فضاي آزاد براي فعاليتهاي سالم مطبوعات است. بايد توجه داشت كه  افزايش تعداد اعضاي هيات كه صدور مجوز را تابع سليقه هاي  جديد مي كند، خود معضل ديگري براي متقاضيان نشر فراهم  مي آورد كه پرداختن به آن وصف حقوقي ندارد.  ماده هفت اصلاحيه پيشنهادي  جرائم مطبوعاتي  مشكل روزنامه نگاران با قانون فعلي مطبوعات، عدم وجود شفافيت در اختيارات هيات نظارت و تفسيرپذير بودن قانون  فعلي در اين مورد خاص است. مهمترين ايراد روزنامه نگاران  و حقوقدانان به قانون فعلي مطبوعات، اين است كه قانون  مورد نظر فاقد صراحت لازم مبني بر ممنوعيت توقيف يا لغو پروانه انتشار نشريات از سوي هيات نظارت است اما ماده 7 اصلاحيه پيشنهادي كه به اصلاح ماده 12 قانون مصوب سال 64 مي پردازد، دست هيات نظارت را- با تركيب جديد- براي  برخورد با مطبوعات و توقيف و لغو پروانه آنها بيش از پيش  بازگذاشته است. به موجب اين ماده هريك از اعضاي هيات  نظارت حتي بدون تصويب ساير اعضاي هيات مي تواند وزارت  ارشاد را موظف به پيگيري موارد تخلف نشريه يا حتي تخلف  مراكز چاپ و فروش نشريات كند. آيا روزنامه نگاران بايد اين اقدام را در جهت شفافيت بيشتر قانون معنا كنند؟ اين  ماده بيشتر به قانوني كردن موارد مبهم شبيه است تا رفع  ابهام!  علاوه بر آن اين ماده پيش بيني كرده است كه هيات نظارت  يا وزارت ارشاد مي توانند موارد تخلف را جهت پيگرد قانوني به دادگاه صالحه تقديم دارند.  " دادگاه صالحه "مورد نظر ماده 7 اصلاحيه پيشنهادي،  نامشخص است. ضمن اينكه هر تخلفي جرم نيست و ماده مورد نظر با اصل قانوني بودن جرائم و مجازاتها و ماده 11 قانون مجازات اسلامي مغايرت دارد.  همچنين ماده 7 پيشنهادي كه قرار است همراه با دو تبصره  آن جايگزين ماده 12 قانون فعلي مطبوعات شود، علاوه بر آنكه به خواسته چندين ساله روزنامه نگاران و اهالي  مطبوعات مبني بر ضرورت محدود شدن دامنه اختيارات هيات  نظارت، بي توجه است، به نظر مي رسد كه بر افزايش  بي حدوحصر اختيارات اين هيات تاكيد دارد.  به موجب اين ماده پيشنهادي، علاوه بر تخلفات نشريات،  بررسي تخلف مراكز نشر، چاپ، توزيع و فروش مطبوعات نيز برعهده هيات نظارت بر مطبوعات قرار گرفته است.  در تبصره يك پيشنهادي تمامي موارد تخلف ماده 6 جرم  شناخته شده است. عبارت "دادگاه صالحه "نيز منصرف از حصر دادگاه مطبوعات(دادگاه عمومي)و ناظر به دادگستري و دادگاه انقلاب است كه با اصل 168 قانون اساسي مغايرت  دارد. توقيف نشريه معني ندارد زيرا انتشار موقتا" ممنوع  مي گردد.  علاوه بر آن تبصره يك پيشنهاد شده براي ماده 12، دست  هيات نظارت را براي تعطيلي نشريه اي كه متهم به تخلف است  بازگذاشته است به اين معنا كه، هيات نظارت مي تواند تا صدور حكم دادگاه مانع فعاليت نشريه اي شود كه از سوي  هيات نظارت مظنون به ارتكاب جرم يا تخلف است.  در تبصره 2 پيشنهادي، براي دادگاه انقلاب در رسيدگي به  جرائم و تخلفات مطبوعات، ايجاد صلاحيت شده كه مغاير با اصل 168 قانون اساسي است. اصلاح كنندگان در قالب ماده 7 پيشنهادي خود- كه به اصلاح ماده 12 قانون فعلي نظر دارد-  رسيدگي به تخلفات و جرائم موضوع مواد 24 و 25 و بندهاي 5 و 6 ماده 6 قانون فعلي مطبوعات را در صلاحيت دادگاه  انقلاب قلمداد كرده اند.  در اين طرح پيشنهادي، اصطلاحات "محاكم عمومي "،" دادگاه  مطبوعات" و" دادگاه صالحه "بدون تعريف مشخص استعمال  گرديده و در كنار آنها و همطراز با آنها از" دادگاه  انقلاب" ياد شده است.  اين موارد در حالي صورت مي گيرد كه قانون فعلي مطبوعات  در ماده 12 چگونگي رفتار هيات نظارت در برابر تخلف  مطبوعات را به وضوح مشخص كرده و هرگز براي آن صلاحيت  توقيف يا لغو پروانه را قائل نشده است. ماده 12 قانون  فعلي مطبوعات در زير آمده است:  ماده 12- هيات نظارت راسا" يا به درخواست وزير ارشاد اسلامي موارد تخلف نشريات را مورد رسيدگي قرار مي دهد و درصورت لزوم جهت پيگرد قانوني تقاضاي كتبي خود را به  دادگاه صالح تقديم مي دارد.  ماده هشت اصلاحيه پيشنهادي  هيات منصفه  ماده 8 پيشنهادي، شامل 10 ماده براي افزودن به قانون  فعلي مطبوعات است كه 9 ماده آن شرايط انتخاب، وظايف و اختيارات هيات منصفه را دربرمي گيرد.  پيشنهاددهندگان اصلاحيه، انتخاب هيات منصفه را در تهران  دراختيار هياتي مركب از افراد زير گذاشته اند:  1- رئيس قوه قضائيه ;  2- وزير فرهنگ و ارشاد اسلامي ;  3- رئيس شوراي شهر;  4- رئيس سازمان تبليغات اسلامي ;  5- يكي از ائمه جمعه موقت تهران.  اولين اشكال و ايراد وارده به پيشنهاد ارائه شده در قالب ماده 8(ماده 35 الحاقي)، مقام تعيين شده براي دعوت از ساير اعضا(رئيس قوه قضائيه)است. غرض از وجود هيات  منصفه، دخالت دادن مردم و وجدان عمومي در قضاوت و جرائم  مطبوعاتي است. تعيين رئيس قوه قضائيه به عنوان رياست اين  جمع، مي تواند اين تلقي را به دنبال داشته باشد كه هيات  تعيين كننده اعضاي هيات منصفه تحت سيطره رياست قوه  قضائيه است و اين با فلسفه وجودي هيات منصفه در تضاد و تعارض است.  اشكال دوم آن است كه سه نفر از اعضاي 5 نفره اين هيات  منصوبين مقام معظم رهبري هستند اين ماده درواقع با اصل  110 قانون اساسي كه حدود اختيارات مقام معظم رهبري را مشخص نموده در تضاد است. حال كه اعضاي هيات منصفه  مستقيما" توسط مردم انتخاب نمي شوند، بهتر است توسط نمايندگان سه قوه كه رسما" و قانونا" مسئول و پاسخگو هستند انتخاب شوند و نه افراد و نهادهاي غيرمسئول.  اشكال سوم به تركيب تشكيل دهنده هيات منصفه مربوط است.  هدف وجودي هيات منصفه اظهارنظر درخصوص جرايم مطبوعاتي  توسط افراد غيردولتي و غيروابسته به حكومت است كه  نماينده افكار عمومي باشند نه افراد حامل سياست هاي دولت  و حكومت. اما در تركيب گروه هاي اجتماعي كه قرار است  هيات پنج نفره مذكور از بين آنها 13 عضو هيات منصفه را برگزيند از بسيجيان نيز نام برده شده است دخالت بسيج در اين كار، از آنجا كه يك نهاد نظامي و همچنين يك نهاد حكومتي است، با فلسفه تشكيل هيات منصفه در تضاد است.  چهارمين اشكال وارده به ماده 8(ماده 35 الحاقي)آن است  كه گروه هاي اجتماعي تعريف شده در اين ماده 15 گروه  هستند حال آنكه اعضاي هيات منصفه 13 نفر پيش بيني  شده اند اعضاي هيات منصفه نمي توانند از بين اعضاي دولت،  استانداران، وكلا و قضات، فرماندهان نظامي و انتظامي يا افراد ذينفع مثل مديران مسئول مطبوعات باشند.  اشكال پنجم به نحوه دعوت هيات منصفه براي شركت در دادگاه  مربوط است.(ماده 37 الحاقي)فلسفه وجودي هيات منصفه،  اعلام راي و نظر خود به دادگاه رسيدگي كننده به جرائم  مطبوعاتي است. در نظام جديد قضايي كشور- كه قاضي تا قبل  از مرحله تشكيل دادگاه، نقش دادستان را نيز ايفا مي كند و بي طرفي قاضي از اين لحاظ مي تواند قابل خدشه باشد-  بهتر آنست كه دادگاه رسيدگي كننده به دعاوي مطبوعاتي  دخالتي در دعوت اعضاي هيات منصفه نداشته باشد. هيات  منصفه مي تواند دبيرخانه مستقلي براساس آئين نامه داخلي  خود تاسيس كند و دعوت از اعضا، يكي از وظايف آن تلقي  گردد.  ششمين اشكال وارده به ماده 8(ماده 38 الحاقي)ناظر بر تخلف هيات منصفه است. بنابه فرض اعلام شده درباره ماده  37 الحاقي كه در سطور قبل ذكر شد، رئيس دادگاه چون در مراحل دادرسي نقش دادستان را نيز دارد، صحيح نيست كه  تشخيص موارد تخلف هيات منصفه و صدور حكم محروميت آنها از عضويت در هيات منصفه نيز دراختيار همان دادگاه و همان  قاضي باشد. زيرا به اين ترتيب امكاني فراهم مي شود تا قاضي دادگاه بتواند بر راي هيات منصفه تاثيرگذار باشد.  علاوه بر آن طبق آئين دادرسي هر متهم حق دارد در برابر اتهام وارده، در دادگاه صالحه از خود دفاع كند. مساله  پيش آمده اخير براي هيات منصفه و صدور غيابي حكم محكوميت  جمعي از اعضاي هيات منصفه دادگاه مطبوعات توسط دادگاه  مطبوعات بدون آنكه محكومان حق دفاع و اعتراض داشته باشند،  نمونه مستند و خوبي براي جلوگيري از تكرار اين قبيل  رويه هاست.  هفتمين اشكال به تبصره ماده 38 مربوط مي شود. تبصره  پيشنهادي براي ماده 38، بهتر است در آئين نامه داخلي  هيات منصفه تدوين و تصويب شود زيرا يك دستورالعمل ساده  اداري است و نيازي به وجود آن در قانون نيست.  اشكال هشتم و بسيار مهم وجود تبصره يك ماده 42 است كه  درواقع وجود هيات منصفه را بي اثر مي سازد. تبصره يك  ماده 42 الحاقي كه(درقالب ماده 8 پيشنهادي ارائه شده  است)مقرر مي دارد:  " درصورتي كه تصميم هيات منصفه بر بزهكاري باشد، دادگاه  مي تواند پس از رسيدگي، راي بر برائت صادر كند. " تبصره يك ماده 42 الحاقي، علاوه بر آنكه تصميم و نظر هيات منصفه را- كه به عنوان نماينده افكار عمومي در دادگاه عمل مي كند- بي اثر مي سازد، ناقض اصل ماده 42 نيز هست.  در ماده 42 الحاقي ذيل بند ب آمده است: "در صورتي كه  تصميم بر بزهكاري باشد، تطبيق عمل انتسابي با قانون و تعيين ميزان مجازات و تصميم گيري درباره ساير جهات  قانوني اتهام با دادگاه است "حال آنكه به موجب تبصره  همين ماده، دادگاه الزامي به تبعيت ازنظر هيات منصفه  ندارد.  تنظيم اين ماده اين تصور را در ذهن متبادر مي كند كه  تحمل هيات منصفه براي دستگاه قضايي و جناح سياسي پشتيبان  اصلاحيه قانون مطبوعات سنگين و پرهزينه است و به همين  جهت چون اصل هيات منصفه در قانون اساسي به رسميت شناخته  شده و قابل حذف نيست در طرح پيشنهادي سعي شده است نقش  اصلي و عمده را در تصميم گيري قضايي نداشته باشد.  اشكال نهم به ماده 43 الحاقي برمي گردد. چنانچه هيات  نظارت حكم توقيف نشريه اي را صادر كرده باشد كه به موجب حكم دادگاه انتشار مجدد آن بلامانع باشد، جبران خسارت  مادي و معنوي وارده به عهده كيست؟ چه مجازاتي براي هيات  نظارت كه خسارتي(مادي و معنوي)به جامعه و فرد صاحب امتياز و كاركنان نشريه موردنظر وارد كرده است درنظر گرفته شده است؟ ماده 44 الحاقي، علي القاعده مي بايست در بخش اختيارات  يا وظايف هيات نظارت قرار مي گرفت. ظاهرا" نگاه طراحان و ارائه دهندگان طرح پيشنهادي افزايش بي حدوحصر اختيارات و قدرت هيات نظارت است و از همين روي چگونگي توزيع يارانه  به مطبوعات را نيز به عنوان ابزاري براي كنترل بيشتر مطبوعات دراختيار اين هيات قرار داده اند كه با شرح  وظايف و سياستهاي وزارت فرهنگ و ارشاد اسلامي در تعارض  است. ماده 44 طرح پيشنهادي ناقض اصول 52 و 53 قانون  اساسي است. براساس اصل 52 نحوه هزينه نمودن بودجه سالانه  كل كشور به صورت لايحه ازطرف دولت تهيه و به تصويب مجلس  مي رسد. بنابراين مجلس نمي تواند راسا" درخصوص چگونگي  هزينه نمودن بودجه كل كشور قانون وضع نمايد. طرح  پيشنهادي جهت اصلاح قانون مطبوعات نمي تواند متعرض نحوه  هزينه نمودن بودجه عمومي منجمله بودجه پيش بيني شده جهت  پرداخت يارانه به مطبوعات، گردد. اين امر منحصرا" ازطريق  ارائه لايحه ميسر است و طبق اصل 74 مستلزم تصويب توسط هيات وزيران مي باشد. ورود مجلس به اين امر از طريق طرح  با اصل 52 منافات دارد. همچنين در اجراي اصل 53 هر پرداختي در حدود اعتبارات مصوب در صلاحيت دولت قرار دارد و" هيات نظارت "دولت قلمداد نمي شود. 
