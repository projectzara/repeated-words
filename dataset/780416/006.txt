 گروه علمي فرهنگي: تاكنون در 29 استان، شوراي آموزش و پرورش استان و در 400 شهر كشور شوراي آموزش و پرورش شهر تشكيل شده است.  حسين مظفر وزير آموزش و پرورش ديروز در جلسه شوراي  اسلامي شهر تهران با اعلام اين مطلب گفت: استانداران  رئيس شوراهاي آموزش و پرورش استان ها و فرمانداران رئيس  شوراهاي آموزش و پرورش شهرستان ها هستند.  وي در اين جلسه كه به رياست عبدالله نوري و يازده تن از اعضاي شوراي اسلامي شهر تهران برگزار شد، تشكيل شوراهاي  آموزش و پرورش را گامي در جهت تمركززدايي سيستم مديريتي  وزارت آموزش و پرورش ذكر كرد و گفت: ما مجبور به  تمركززدايي هستيم و در اين راستا بسياري از اختيارات  مديريتي و مالي به شوراهاي آموزش و پرورش استان ها واگذار شده است.  وي نبود شوراي معلمان را به عنوان يك خلاء بزرگ مطرح كرد و گفت: ايجاد فضاي لازم در اين زمينه در دست بررسي است.  مظفر همچنين اعلام كرد: آئين نامه اجرايي مدارس نيز اصلاح شده است كه هفته گذشته به سراسركشور ابلاغ شده  ودراين آئين نامه نيز اختياراتي ازقبيل تصميم گيري در خصوص امتحانات، نوع لباس دانش آموزان، آئين نامه انضباطي  و كلاسهاي آموزشي و پرورشي به مديران مدارس واگذار شده  است.  وي دربخشي ازسخنانش به مشكلات مالي وزارت آموزش وپرورش  اشاره كرد و گفت: وضعيت مالي آموزش وپرورش درحال حاضر خوب نيست و از نظر مسائل اقتصادي هم ازدرون و هم ازبيرون  با مشكل مواجه است.  وي اظهارداشت: اين وزارت 600 ميليارد ريال از سال قبل  بدهي دارد و امسال نيز 230 ميليارد ريال از مطالبات  معلمان و حدود 300 ميليارد ريال نيز از طلبهاي مزايا و فوق العاده هاي معلمان مانده است كه درنهايت بالاي يك  هزار و 100 ميليارد ريال براي پرداخت فصل اول(حقوق)با كسري بودجه مواجه است.  وزيرآموزش وپرورش افزود: سازمان برنامه وبودجه، امسال  250 ميليارد ريال براي مدارس و كارهاي غيرحقوقي اعتبار تخصيص داده بود كه اين مبلغ به دليل كسري اعتبار حقوق  معلمان، به فصل مربوط به بودجه حقوق انتقال داده شد. 
