   نوشته: پال ديويز و جان  ترجمه: دكتر سعيد علوي نائيني  سرآغاز:  افسانه ماده، عنوان كتابي است كه پال ديويز و جان گريبين،  آن را در سال 1992 تاليف و به بازار نشر آثار مرتبط با فلسفه علوم در جهان ارائه كرده اند. از امروز و تا چهار هفته ديگر و ترجيحا" در روزهاي چهارشنبه، خلاصه اي از اين كتاب را به ترجمه و گزينش دكتر سعيد علوي نائيني، در صفحه علمي فرهنگي منتشر خواهيم كرد. اميد است انتشار خلاصه اي از اين كتاب پرارزش، علاقه مندان و ناقدان علوم  و نيز انديشمندان كشورمان را به كار آيد.  گروه علمي فرهنگي  مقدمه " انقلاب" واژه اي است كه در قلمرو علم و دانش از آن،  استفاده هاي بسياري به عمل آمده است. با وجود اين، حتي  كساني كه تنها علاقه اي گذرا به مطالب علمي دارند،  مي دانند و خواهند ديد در زمان حاضر برخي تغييرات واقعا"  انقلابي، در حال شكل گرفتن است.  منظور ما آن قدر متوجه كشفيات مشخصي كه دايما" در حال  رخ دادن است نبوده، و نيز معطوف به پيشرفتهاي متعدد و شگفت آوري هم كه در فن آوري روي مي دهد، نيست.  درست است كه اين تغييرات في النفسه و در درون خود به قدر كافي انقلابي هستند; با اين حال، يك رشته تغيير و تبديلهاي بسيار ژرف تر هم در شالوده بنيادين و دروني علم  و دانش در حال انجام است - يعني در طريقي كه دانشمندان به  جهان مي نگرند- و در ديدگاه كلي آنان از عالم، تغييراتي  بنيادين در شرف تكوين است.  فيلسوف تاماس كوهن گفته است: دانشمندان تصور خود را از واقعيت، حول روال فكري دوره هاي ويژه اي بنا مي كنند كه  در زبان انگليسي به آنها" Paradigms"(پارادايم ها) مي گويند. پس "پارادايم "يعني: "روال فكري يك دوره ".  پارادايم، يك نظريه به آن معني رايج و به آن صورت هميشگي  نيست، بلكه يك چارچوب فكري است به عبارت ديگر يك "طرح  تصور عمومي "است كه حول آن اطلاعات، آزمايشها و مشاهدات  يك دانشمند سازماندهي مي شود.  گاه گاهي در تاريخ افكار، يك تغييري در پارادايم بنيادين  پديد مي آيد هنگامي كه اين اتفاق مي افتد، نه تنها نظريه هاي علمي تغيير مي كند، بلكه تصور دانشمندان از جهان و ديدگاه آنها نسبت به عالم نيز تغيير مي كند. اين  است همان اتفاقي كه در حال حاضر در حال رخ دادن است.  پال ديويز- جان گريبين 1992 بخش نخست: مرگ مادي گرايي  در زندگي روزمره، ما به اين آگاهي رسيده ايم كه برخي  چيزها تغيير مي كنند، در حالي كه برخي ديگر اين گونه  نيستند و تغيير نمي كنند. همه ما، سالخورده تر مي شويم و شايد خردمندتر، اما اين "ما" يي كه تغييرات برايش روي  مي دهد، ظاهرا" بدون تغيير باقي مي ماند. هر روز،  اتفاقات جديدي روي زمين رخ مي دهد، اما خورشيد و ستارگان  به نظر بدون تغيير مي آيند. حال بايد ديد تا چه حد و اندازه اين ديدگاههاي انساني، محدود به احساسهاي ماست؟ در يونان باستان، بحث و جدل سترگ و پرشوري درباره طبيعت  و فطرت، "تغيير" جريان پيدا كرد برخي فيلسوفان، مانند " هراكليتوس "قائل به اين بودند كه "همه چيز" در حال  سيلان و جريان است ; و هيچ چيز نمي تواند از نوعي تغيير فرار كند. از سوي ديگر، "پارمنيدس "بحث مي كرد: "همه چيز"  همان است كه هست، پس ; نمي تواند چيزي شود كه نيست. از اين رو، "تغيير" با" بودن "مغاير است ; و بنابر اين تنها جنبه هاي دايمي جهان را مي توان حقيقتا" واقعي دانست. در قرن پنجم پيش از ميلاد مسيح، راه فرار درخشاني از اين  معما توسط" دموكريتوس "پيشنهاد شد در نظريه وي، تمام  ماده ساخته شده است از واحدهاي بسيار ريز تخريب نشدني،  كه وي آنها را" اتم "ناميد طبق نظر دموكريتوس، خود اتمها، بدون تغيير باقي ماندند، در حالي كه خواصي ثابت  مانند اندازه و شكل داشتند.  اما آنها مي توانستند در فضا حركت كنند و به شكلهاي  مختلف با هم تركيب شوند، به گونه اي كه اجسام قابل  مشاهده اي كه از تركيب آنهاساخته مي شد، از تغييرات قابل  روءيت برخوردار باشند. به اين ترتيب، "دائمي بودن "و در حال" سيلان بودن "با هم تلفيق گرديده و آشتي داده شد.  تمام تغييرات خلاصه شد در بازآرايي و نوآرايي اتمها در خلا. بنابراين نظريه "ماده گرايي "يا" مادي گرايي "به  وجود آمد.  طي قرون متمادي، مادي گرايي با ساير افكار به رقابت  برخاست: براي مثال، با اين باور كه ماده مي توانست  كيفيت هايي معجزه آسا و فعال داشته باشد، خواصي مرموز و سحرآميز به آن القاء مي شد. اين تصاوير مرموز با ظهور علم جديد و مدرن رنگ باخت. يك رخداد كليدي در اين مورد،  در سال 1687 با انتشار كتاب برجسته "اصول "(Principia)، نوشته اسحاق نيوتن اتفاق افتاد.  دراين كتاب نيوتن قوانين مشهور حركت خود را بيان كرد.  مانند اتم گرايان يوناني پيش از خود، نيوتن ماده را انفعالي و بي اثر در نظر گرفت. در حقيقت، انفعالي بودن و بي اثري ماده(Inertia)نقشي مركزي درنظريه وي درباره  عالم بازي كرد. اگر يك جسم مادي در حال سكون باشد،  براساس قوانين نيوتن، براي هميشه در آن حال باقي خواهد ماند، مگر اين كه نيرويي خارجي برآن وارد شود. همين طور اگر آن جسم در حال حركت باشد، با همان سرعت و در همان  جهت به حركت خود ادامه خواهد داد، مگر آن كه نيرويي برآن  وارد شود تا جهت و سرعت آن را تغيير دهد. بنابر اين، ماده  كاملا" انفعالي عمل مي كند.  كلمات خود نيوتن در اين باره همه چيز را مي گويد: ماده  تشكيل شده است از: "ذراتي جامد، جرم گونه، نفوذ ناپذير و قابل حركت. " براي نيوتن و همزمانان وي، هيچ تفاوت اساسي ميان خواص  اشياي روزمره و ذرات اوليه سازنده آنها نبود، مگر كيفيت  نفوذپذيري كه در جسم وجود داشت، اما در ذرات نبود.  عصر ماشين  ديدگاه نيوتن از ماده، به عنوان جسمي كه توسط نيروهاي  خارجي شكل گرفته است، به طور بسيار ژرفي در فرهنگ غرب تثبيت و مستقر شد در زمان انقلاب صنعتي، از اين ديدگاه  با آغوش باز استقبال شد، زيرا غرب به بركت آن، قدرت و ثروت عظيمي به دست آورد. در قرون هجدهم و نوزدهم در اروپا، نيروهاي طبيعت به منظور بهره برداري در امر توليد مهار مي شدند همراه آهن و نيروي بخار، لوكوموتيوها و كشتيهاي عظيم پديد آمدند و قدرتي كه توانست سيماي زمين  را به معناي تحت اللفظي آن تغيير دهد. با اين پيشرفتها،  شوروهيجان مالكيت، مقادير زيادي "ماده "را به همراه خود آورد ثروت، با هكتارهاي زمين، خروارهاي زغال سنگ، طلا يا ساير كالاها سنجيده مي شد.  انقلاب صنعتي زمان اعتماد به نفس عجيب و زمان پيروزي  مادي گرايي بود. اعتماد به نفس مهندسان، تنها محدود به  موفقيت آنان در آزمون و خطاي كوركورانه نبود. ميزان  معرفت علمي و درك و فهم اصولي كه شالوده و زيربناي عصر ماشين شناخته مي شد، واقعا" حيرت آور بود. اين اصول را نيوتن دو قرن پيش پايه ريزي كرده و توسط سايرين هم شرح  داده شده بود.  در زمان انتشار كتاب" اصول "نيوتن، پيچيده ترين ماشينها ساعتها بودند و تصوير طرز كار طبيعت به عنوان يك ساعت  استادانه ساخته شده در ژرفا و اعماق ذهنهاي مردم آن زمان  به خوبي نقش بست. ساعت نماد نظم و ترتيب، هماهنگي و دقت  رياضي بود. اين افكار با الهيات مسلط برآن زمان، سازگاري  داشت.  فكرهاي قديمي و تصورات باستاني درباره عالم، به عنوان يك  ارگانيزم زنده كه از مقاصد مرموز انباشته شده باشد، به  ناگهان از جهان رخت بربست. مكانيك نيوتني رابطه اي روشن  را ميان علت و معلول برقرار كرد. توضيح مكانيكي علت و معلول ايجاب مي كرد كه ماده براساس قوانين دقيق رياضي  حركت كند و جايي براي كيفيات مرموز باقي نماند.  در حقيقت، آن قلمرويي كه ويژگيهاي مرموزبودن و معجزه آسا قلمداد شدن را هنوز به خود نگه داشته بود، يعني آسمانها،  به موفقيت آميزترين كاربرد مكانيك نيوتني سر تسليم فرود آورد. با تركيب قوانين حركت و قانون جاذبه خود، نيوتن  توانست توضيحي قانع كننده از گردش كره ماه به دور زمين،  و مدارهاي سيارات و دنباله دارها ارائه دهد.  به سختي مي توان در شدت تاثير اين تصاوير فيزيكي روي  ديدگاه جهاني ما مبالغه كرد اين آموزه كه عالم فيزيكي  تشكيل شده ازماده انفعالي و بي اثري كه در ساخت ساعت  جبري عظيم عالم به كار رفته است، در تمام رشته هاي  فعاليت انسان نفوذ و رسوخ كرد; براي مثال، مادي گرايي بر زيست شناسي سلطه يافت. ارگانيزمهاي زنده را هيچ چيزي بيش  از مجموعه هاي پيچيده ذرات نمي دانستند، كه هر كدام توسط همسايه اش كشيده و هل داده مي شود ريچارد داوكينز، كه  يك نظريه پرداز فصيح زيست شناسي مادي گرايانه است،  انسانها و ساير موجودات زنده را به عنوان "ماشينهاي ژن " توصيف كرده است. بنابر اين با ارگانيزمها، مانند آدمهاي  مكانيكي رفتار مي شود چنين افكاري روانشناسي را هم تحت  تاثيرقرارداده است. مكتب رفتاري، تمام فعاليتهاي انسان  رابه عنوان يك نوع نظام پوياي نيوتني مي داند، كه درآن  ذهن نقشي انفعالي و بي اثر دارد و نهايتا" به طور جبري،  نسبت به نيروهاي خارجي يا محركها پاسخ مي دهد.  شكي نيست كه ديدگاه جهاني نيوتني، با آموزه مادي گرايي و عالمي كه از ساعت الگوبرداري كرده بود، با فراهم نمودن  چارچوبي قوي و داراي قوه درك مستقيم(Intuitive)، به بررسي طيف عظيمي از پديده ها پرداخت و به پيشرفت علم  كمكهاي شاياني كرد.  از سوي ديگر و با همان قدرت، شكي نيست كه اين ديدگاه  جهاني نيوتني، انسانها را نسبت به عالمي كه در آن زندگي  مي كنند، بيگانه كرده است.  دانالد مك كي(Mackay)يك كارشناس عمليات مغز به عنوان  يك سامانه ارتباطات، درباره "بيماري ماشين زدگي مغز"، چنين اشاره مي كند: "در عصر ما، هنگامي كه افراد به  دنبال توضيحي مي گردند، تمايل بيشتر و بيشتر اين است كه  وضعيتي را در مقايسه با ماشيني مجسم كنند. " هنگامي كه "ماشيني فكر كردن "را به عرصه امور انساني  مانند سياست و اقتصاد بسط دهيم، به زدودن اخلاقيات و شخصيت منجر مي شود.  افراد احساس استيصال مي كنند; زيرا آنان تنها" چرخ دنده " هايي در يك ماشيني هستند كه همچنان به كار خود ادامه  مي دهد; در حالي كه كاري به احساسها و اعمال آنان ندارد.  بسياري ازمردم، ارزشهاي علمي را رد كرده اند، زيرا مي گويند مادي گرايي فلسفه اي گندزدايي شده، تنها، سرد و بي پناه است. به اين افراد بايد مژده بدهيم: بله،  مادي گرايي مرده است. 
