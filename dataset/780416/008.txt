 شوراي عالي آموزش و پرورش، با تصويب آئين نامه اجرايي  مدارس، مديران آموزشگاههاي سراسر كشور را موظف كرد براي  دانش آموزان در سال حداقل دو نوبت معاينه پزشكي در نظر بگيرند.  براساس اين آئين نامه، مديران بايد به هنگام مشاهده  علائم بيماري در دانش آموز، مراتب را به اطلاع اولياي وي  برسانند تا قبل از سرايت بيماري به سايرين، بيمار را تحت  درمان قرار دهند.  شوراي عالي آموزش و پرورش تاكيد كرد: مديران مدارس موظف  هستند براي كمك به بهبود بهداشت و سلامت محيط مدرسه، بر اموري از قبيل تامين آب آشاميدني، سرويسهاي بهداشتي،  توجه به پاكيزگي لباس، بدن و موي سر دانش آموزان، تهويه  و تامين روشنايي كلاسها همواره مراقبت كامل داشته باشند.  اين شورا يادآور شد: مديران مدارس بايد ابتداي سال  تحصيلي نسبت به بيمه(حوادث)دانش آموزان اقدام كنند و در خصوص چگونگي استفاده از مزاياي آن، خانواده ها را راهنمايي كنند.  براساس آئين نامه اجرايي مدارس، در مناطقي كه مربي  بهداشت يا مركز بهداشتي درماني براي اجراي برنامه هاي  بهداشتي وجود نداشته باشد، مدير مدرسه بايد در اسرع وقت  با تهيه گزارش لازم، مراتب را به اطلاع اداره آموزش و پرورش محل برساند تا اقدامات لازم براي اجراي برنامه هاي  مربوط به مراقبتهاي بهداشتي و خدمات ايمني صورت گيرد.  تقريبا" تمام مدارس روستايي و بعضي از مدارس شهري به  ويژه در مناطق دور كه از امكانات مطلوب آموزشي محروم  هستند، تامين بهداشت را از مسائل ثانوي خود مي دانند. 
