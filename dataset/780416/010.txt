 واحد رسانه هاي خارجي همشهري: روند افزايش قيمت نفت خام  در بازارهاي جهاني كه از روز دوشنبه و آغاز معاملات هفته  جاري اين بازارها آغاز شده ديروز ادامه يافت و بهاي هر بشكه از اين محصول به بالاترين سطح طي 18 ماه گذشته رسيد.  ديروز در معاملات سلف خري بازار لندن هر بشكه نفت خام  برنت براي تحويل در ماه اوت به قيمت 18 دلار و 20 سنت  معامله شد. روز دوشنبه نيز بهاي هر بشكه نفت برنت كه  تحولات قيمت آن شاخص عمده اي براي تغيير قيمت ساير نفتها در بازارهاي بين المللي محسوب مي شود، بيش از نيم  دلارافزايش يافته بود.  دبيرخانه اوپك نيز ديروز در گزارشي اعلام كرد بهاي هر بشكه سبد نفتي اين سازمان كه در پايان معاملات هفته  گذشته در روز جمعه به 17 دلار و 36 سنت رسيده بود روز دوشنبه با 32 سنت افزايش به بشكه اي 17 دلار و 68 سنت  ترقي كرد. تحليلگران بازار نفت پاي بندي اعضاي اوپك به  سهميه هاي تعيين شده را از جمله عوامل موءثر بر تقويت  قيمت نفت در بازارهاي جهاني مي دانند. بررسيهاي انجام  شده حاكي از آن است كه پاي بندي كشورهاي عضو اوپك به سقف  توليد تعيين شده در ماههاي اخير بيش از 85 درصد بوده است  و همين امر باعث شده از بهمن ماه سال 1377 كه بهاي نفت  به پائين ترين سطح طي 25 سال گذشته رسيده بود تاكنون 8 دلار بر قيمت هر بشكه افزوده شود. همچنين براساس  پيش بيني ها شروع دوره رونق در شرق آسيا و بهبود تقاضاي  نفت اين منطقه و كاهش شديد ذخيره جهاني نفت چشم انداز روشن تري در برابر قيمت اين محصول قرار داده است. 
