 گروه اقتصادي: پنجمين همايش توسعه صادرات غير نفتي با هدف جستجوي راههاي تازه براي مشكلات اقتصادي كشور در 21 و 22 مردادماه امسال در تبريز برگزار مي شود.  اعضاي كميته همايش تبريز ديروز در اتاق بازرگاني ايران  محورهاي مهم و مورد بحث در همايش تبريز را كه نگرش بر اصلاح ساختار اقتصادي كشور دارد تشريح كردند.  دكتر محمد باقر صدري دبير همايش در جمع خبرنگاران اعلام  كرد: محور همايش پنجم تبريز بررسي ساختار اقتصاد كشور است و با توجه به اينكه مساله جهاني شدن اقتصاد مطرح است  بايد به بخش صادرات توجه بيشتر شود و نقاط ضعف و قوت اين  بخش بررسي شود.  دكتر محمد ديهيم عضو هيات علمي دانشگاه تهران و از اعضاي  برگزاركننده اين همايش گفت: از مجموع 3 ميليارد و 40 ميليون دلار صادرات غير نفتي در سال گذشته سهم استان  آذربايجان شرقي از اين مقدار 460 ميليون دلار بوده است  كه نشان مي دهد تبريز يكي از قطبهاي صنعتي كشور است.  در ادامه جلسه مهندس هوشنگ فاخر نايب رئيس اتاق تبريز نيز افزود: نرخ واقعي ارز اكنون مصنوعي است و دولت بخشي  از نيازهايش را از دلار آزاد تامين مي كند.  وي در ادامه گفت: نقش صادرات ما در جهان به 5 درصد هم  نمي رسد و به همين علت بايد تحولي در ساختار صنعتي كشور به وجود بيايد تا بتوانيم در آينده پاسخگوي نيازهاي مردم  باشيم و به همين علت بايد چرخشي در سياست گذاري هاي  اقتصادي كشور داشته باشيم.  همايش تبريز از سال 74 همزمان با نمايشگاه بين المللي  تبريز توسط اتاق بازرگاني و صنايع و معادن تبريز و همكاري استان آذربايجان شرقي برگزار مي شود كه علاوه بر مسئولان و مديران اقتصادي گروهي از استادان دانشگاهها و مديران صنايع و بازرگانان در آن شركت دارند. 
