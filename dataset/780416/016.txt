 دولت انگليس 400 تن از ذخاير شمش هاي طلاي خود را به  حراج گذاشت.  به گزارش واحد مركزي خبر به نقل از شبكه تلويزيوني بي. بي.  سي اين حراج به كاهش چشم گير قيمت طلا در بازارهاي معتبر جهاني منجر شده است. چند كشور ديگر غربي نيز در سال هاي اخير بخشي از ذخاير طلاي خود را حراج كرده اند.  بر اساس اين گزارش انگليس از سال 1717 ميلادي ذخاير طلا داشته است اما از روز گذشته بيش از چهارصد تن طلا در معرض حراج گذاشته است. كارشناسان اقتصادي مي گويند ديگر روش قديمي حفظ دارايي از طريق حفظ ذخاير طلا بي معنا است  زيرا در بازارهاي جديد، ارزهاي معتبر و سهام در شركت ها سرمايه واقعي محسوب مي شوند، از اين رو در بيست سال  گذشته قيمت طلا رو به كاهش نهاده است و ميانگين بهاي آن  سير نزولي دارد. از ماه پيش كه خبر حراج ذخاير طلاي  انگليس اعلام شد باز هم ده درصد از بهاي طلا در بازار جهاني كاسته شده است.  خبرنگار بي. بي. سي مي افزايد: در كشورهايي مانند آفريقاي  جنوبي و غنا كاهش قيمت طلا از درآمد صادراتي آنها كاسته  است و خطر بيكاري وسيع در بخش هاي استخراج طلا افزايش  يافته است. 
