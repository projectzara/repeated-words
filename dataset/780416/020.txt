 جمعي از كارشناسان كشاورزي گيلان مي گويند: هر روز حدود يك هزار هكتاراز زمين هاي شاليزاري استان بر اثر خشكسالي  و كم آبي نابود مي شود.  آنان در گفت وگو با خبرگزاري جمهوري اسلامي اظهار داشتند:  اكنون از 230هزار هكتار زمين شاليزاري گيلان حدود يكصد هزار هكتار در معرض نابودي قراردارد.  رئيس سازمان كشاورزي گيلان تاييد كرده است كه تاكنون بيش  ازشش هزار هكتار از اراضي شاليزاري گيلان از بي آبي  كاملا نابود شده است.  اسماعيل نگارش افزود: علاوه بر زمينهاي شاليزاري نابود شده بيش از 50هزار هكتار از زمينهاي زير كشت برنج استان  بين 70 تا90 درصد خسارت ديده است. وي گفت: روند خشك شدن  مزارع شاليزاري گيلان به دنبال تمام شدن آبرودخانه و سد سپيدرود از هفته گذشته شدت يافته است.  وي افزود: اكنون تمامي نيروها و مراكز اجرايي استان براي  مقابله باخشكسالي بسيج شده اند.  به گفته وي، محصولات كشاورزي گيلان به بارش باران و ميزان استفاده كشاورزان از منابع آبي زير زميني بستگي  دارد.  وي به كشاورزان گيلان توصيه كرد: با همكاري و همدلي  وافزايش سهم استفاده از آبهاي زير زميني ميزان خسارتهاي  احتمالي ناشي از خشكسالي را به حداقل برسانند.  وي گفت: از بين رفتن محصول برنج اين ميزان زمين شاليزاري  در صورت عدم حفر چاه و نصب تجهيزات استخراج آبهاي  زيرزميني حتمي است. سازمان كشاورزي استان ميزان خسارات  وارده از خشكسالي استان گيلان را در سالجاري فقط در زمينه زراعت برنج بيش از دو هزار و 400 ميليارد ريال پيش بيني كرده است.  مديرعامل آب منطقه اي گيلان گفت: براي مبارزه با خشكسالي  تاكنون بيش از 38 ميليارد ريال تسهيلات به كشاورزان  استان پرداخت شده است.  هادي الماسي افزود180 هزار هكتار از برنج زارهاي استان  با استفاده از رودخانه سپيدرود آبياري مي شود كه اكنون  آبي از سرچشمه وارد اين رودخانه بزرگ نمي شود. 
