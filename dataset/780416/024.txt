 امروزه بسياري از ساكنان كره زمين در شهرها سكونت دارند اما همه اين شهرها از يك ساختار ايمن و مقاوم در برابر حوادث طبيعي به ويژه زمين لرزه برخوردار نمي باشند. به  همين علت در جريان صدها زلزله كه در طول قرن بيستم در جهان رخ داده است، بيشترين خسارات و زيانها به شهرها و ساكنان آنها وارد شده است. همچنان كه در بخش نخست اين  گزارش اشاره شد، امروزه براي احداث شهرهاي جديد انجام يك  سلسله محاسبات علمي و فني دقيق در چارچوب آمايش سرزمين  اجتنابناپذير است و بر اين اساس شهرها در مناطقي دور از مسير گسلهاي فعال ساخته مي شوند و همچنين با رگه هاي  زيرزميني آب و ساير جريانهاي قانونمند طبيعت تداخل  نخواهد داشت. اما براي ايمني شهرهاي موجود در برابر حوادث طبيعي به ويژه زلزله انجام يك سلسله اقدامات ضروري  است. در اين بخش از گزارش چگونگي طراحي و انجام اين قبيل  اقدامات ايمني تشريح شده است.  سامانه هاي اطلاعاتي براي مقابله با حوادث غيرمترقبه از جمله زلزله نقش اساسي دارند. سامانه هاي اطلاعاتي شهر توكيو پايتخت ژاپن كه به همين منظور ايجاد شده است،  اطلاعات زير را شامل مي شود:  مشاهده و هشدارهاي مربوط به آب و هوا، اطلاعات مربوط به  توفان، اطلاعات مربوط به زلزله و سيل، اطلاعات مربوط به  سطح آب رودخانه ها، آمار خسارات، اقدامات، درخواست ها.  علاوه بر اين سامانه نقشه اطلاعاتي نيز نواحي خسارت ديده  را روي نقشه نمايش مي دهد و اطلاعاتي را در مورد پناهگاهها و بيمارستان ها ارائه مي كند. و هرگاه اطلاعات  مربوط به خطرات از جمله پس از يك زمين لرزه سخت غيرقابل  دسترس باشد يك سامانه ويژه وضعيت را از طريق اطلاعات  ويديويي كه توسط چرخبال از بالاي منطقه خسارت ديده و از طريق يك نقشه تهيه شده است، تفسير مي كند.  تهران و كمبودهاي آمادگي  كلان شهر تهران با حدود 15 ميليون نفر جمعيت يكي از پرتراكم ترين شهرهاي جهان محسوب مي شود تهران بر روي  چند گسل كوچك و بزرگ قرار گرفته است و به دليل احتمال  وقوع زلزله در اين شهر بايد، ضمن آموزش درست و پيگير شهروندان، آمادگي لازم براي مقابله با حوادث غيرمترقبه  نيز ايجاد شود. يكي از كارشناسان سازمان آتش نشاني و خدمات ايمني مي گويد: در تهران بزرگ تنها سازماني كه  براي خدمت رساني به هنگام وقوع حوادث غير مترقبه از آمادگي لازم برخوردار مي باشد، سازمان آتش نشاني است.  اما اين سازمان هنگامي مي تواند كارآيي لازم را داشته  باشد كه ابزار لازم و نيروي انساني كارآمد در اختيار داشته باشد. به گفته وي اكنون امكانات سازمان آتش نشاني  با نيازهاي شهر تهران همخواني ندارد. در حالي كه در بسياري از شهرهاي جهان با وجود دارا بودن جمعيتي به  مراتب كمتر از جمعيت شهر تهران، امكانات و تجهيزات  آتش نشاني براي مقابله باحوادث غيرمترقبه به اندازه كافي  موجود است.  هماهنگ با مديريت بحران  در كشور ما كه همواره دستخوش حوادث طبيعي مي باشد بايد نيروهاي هماهنگ با مديريت بحران تربيت شوند، تا هنگام  وقوع اين قبيل حوادث بتوانند هماهنگي لازم براي امداد رساني و كمك هاي موءثر به آسيب ديدگان را به انجام  برسانند.  يكي از كارشناسان امداد و كمك رساني به مناطق زلزله زده  براساس تجربه هايي كه در طول فعاليت خود در اين مناطق  داشته است، مي گويد: پس از وقوع يك حادثه طبيعي مثل  زلزله، نيروهاي مردمي و نهادهاي دولتي و سازمان هاي  خيريه با امكانات خود وارد منطقه آسيب ديده مي شوند. اما اغلب عملكرد ناهماهنگي دارند وكمك هاي آنان به  آسيبديدگان به صورت پراكنده و ناهماهنگ انجام مي گيرد.  به گفته وي، ايجاد هماهنگي ميان نيروهاي امدادرسان در چنين مواقعي از اهميت فوق العاده اي برخوردار مي باشد.  اين كارشناس مي گويد: مسايل و بحران هاي ناشي از حوادث  طبيعي چند روز پس از واقعه، نشانه هاي ناخوشايند خود را بروز مي دهد. تجمع خسارت ديدگان در چادرهاي نزديك به هم،  نبود آبريزگاه و حمام كه پاسخگوي نياز آنها باشد،  سوءتغذيه و لطمه هاي روحي كه خود موجب كاهش مقاومت جسمي  آنان مي شود، همچون چرخه اي معيوب زمينه را براي بروز و شيوع بيماري هاي مسري و خطرناك آماده مي سازد. به همين  دليل، حضور نيروهاي كارآزموده و استفاده از روش هاي  مناسب در برپا كردن اسكان موقت آسيبديدگان ضروري است و شناخت و تامين نيازهاي حياتي مردم مناطق آسيب ديده،  بسيار مهم و حياتي مي باشد.  توصيه هاي شهرداري توكيو شهرداري توكيو با اعلام توصيه هايي به هنگام وقوع زلزله،  خاطرنشان كرده است كه حفظ خونسردي، مهم تر از هر عامل  ديگر در كاهش خسارات زلزله موءثر است.  توصيه هاي شهرداري توكيو به شرح زير است:  - همراه با ديگر اعضاء خانواده در جايي امن پناه بگيريد.  - زلزله هاي بزرگ در حدود يك دقيقه به درازا مي انجامند،  براي محافظت از خود و بويژه از ناحيه سر، زير يك ميز محكم و مطمئن قرار بگيريد.  - در لحظه خطر و احساس وقوع زلزله، منابع آتش زا را خاموش كنيد.  - آتش مهمترين منبع خسارات هنگام زلزله است. حتي در زلزله هاي خفيف خاموش كردن مواد آتش زا را جزو عادات و برنامه هاي خود قرار دهيد.  - فشارهاي حاصل از زلزله به ويژه در ساختمان هاي بتون  آرمه درها و چارچوبها را از فرم مي اندازد. به ويژه به  محض احساس وقوع زلزله يك در را باز نگه داريد.  - در بيرون از منزل از اجسام در حال سقوط فاصله بگيريد و روي سر خود يك حفاظ قرار دهيد.  - اجسام در حال سقوط عامل اصلي آسيب ديدگي در يك  زلزله اند. از ديوارها و پنجره ها دور شويد و در يك  ساختمان امن يا يك مكان بزرگ و سرباز قرار بگيريد.  - به توصيه راهنماها گوش و به آن عمل كنيد.  - ترس در ميان يك جمع دعوت به مرگ است با گوش سپردن به  توصيه هاي ايمني خونسرد باشيد.  - هنگام رانندگي اتومبيل خود را در سمت راست خيابان  متوقف كنيد.  - ايجاد ترافيك و وقوع تصادف آغاز هرج و مرج است.  اتومبيل خود را پارك و به راديوي آن گوش دهيد و به  توصيه هاي آن عمل كنيد.  - رانندگي غيرضروري تراكم آفرين است و عمليات نجات و فرو نشاندن آتش را با مشكل روبه رو مي سازد. پياده روي كنيد و تنها لوازم ضروري را با خود حمل كنيد.  - به شايعات بي توجه باشيد و به اطلاعات درست عمل كنيد.  زمين لرزه هاي پياپي  در هفته نخست تيرماه امسال بسياري از نقاط جهان دستخوش  زمين لرزه هاي خفيف و كم خسارت بود. زمين شناسان اين  دوره از زلزله هاي متناوب را ناشي از فعاليت هاي زمين  ساختاري مي دانند.  * زمين لرزه خفيفي سحرگاه چهارشنبه هشتم تيرماه كابل  پايتخت افغانستان را لرزاند و به دليل نبود مركز زلزله نگاري در افغانستان، شدت و كانون اين زمين لرزه  مشخص نشد.  * همچنين در روز چهارشنبه هشتم تيرماه زمين لرزه اي به  قدرت 5 درجه در مقياس ريشتر شهرهاي دوشنبه پايتخت  تاجيكستان و" تاشكند" پايتخت ازبكستان را لرزاند.  * زمين لرزه اي به قدرت 1/5 درجه در مقياس ريشتر(امواج  دروني زمين)بعد از ظهر روز پنجشنبه نهم تيرماه غرب چين  را لرزاند.  تلويزيون مركزي چين به نقل از سازمان زلزله نگاري اين  كشور مركز اين زلزله را شهرستان "نياينرونگ "در استان  " تبت "گزارش داد. سازمان زلزله نگاري چين هشدار داده است  كه اين كشور در چند سال آينده با زلزله هاي بسياري مواجه  خواهد بود. به گفته دانشمندان چيني، اين كشور اكنون وارد پنجمين دوره فعال زلزله شده كه تا سال هاي نخست قرن  آينده ادامه خواهد يافت.  * زمين لرزه اي به مقياس 5 درجه ريشتر صبح روز پنجشنبه  نهم تيرماه يوگسلاوي را لرزاند. اين زلزله ظاهرا" زياني  به همراه نداشته است.  * همچنين در روز جمعه دهم تيرماه زمين لرزه اي به بزرگي  5/5 درجه ريشتر ساحل شمال غربي امريكا در اقيانوس آرام  را لرزاند. تكان هاي اين زلزله را كه 20 ثانيه طول كشيد،  اهالي ايالت سياتل امريكا تا مناطق وانكوور كانادا احساس  كردند. دو زلزله پياپي ديگر در همان روز بار ديگر ونكوور و جنوب سياتل را لرزاند. هيچكدام از اين زمين لرزه ها خسارت درپي نداشت.  پهنه بندي خطر زلزله در ايران  نقشه هاي" خطوط هم ميزان هم شتاب" و" پهنه بندي خطر لرزه اي" ايران توسط پژوهشكده زلزله شناسي پژوهشگاه  بين المللي زلزله شناسي و مهندسي زلزله تهيه و منتشر شد.  به گزارش خبرگزاري جمهوري اسلامي نقشه "پهنه بندي خطر لرزه اي" در تعيين ميزان خطر زلزله احتمالي با دوره  بازگشت 75 ساله در نقاط مختلف كشور، براي "طراحي انواع  مستحدثات"، مشخص كردن "نرخ بيمه زلزله "، ارزيابي  " خطرپذيري مستحدثات و محيطهاي شهري "كاربرد دارد.  همچنين نقشه "خطوط هم ميزان هم شتاب" براي تعيين ميزان  خطر زلزله احتمالي با دوره بازگشت 475 سال، در طراحي  سازه هاي مهم و سازه هاي با عمر مفيد 50 سال مورد استفاده قرار مي گيرد.  هدف از تهيه اين نقشه ها، ارائه الگويي براي برآورد خطر لرزه اي" سازه هاي مهندسي "است. اين نقشه همچنين  مي تواند در تهيه "نقشه خطرپذيري لرزه اي "و" ارزيابي  مقدماتي خطر زمين لرزه در ساختگاهها" كاربرد داشته باشد. 
