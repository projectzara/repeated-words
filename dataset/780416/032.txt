 " عبدالعزيز بوتفليقه "رئيس جمهوري الجزاير گفت متقاعد شده است كه الجزاير در آخرين مراحل اعمال خشونت سياسي  قرار دارد.  به گزارش خبرگزاري فرانسه از الجزيره، بوتفليقه در نطق  خود كه به مناسبت سي و هفتمين سالگرد استقلال الجزاير از فرانسه ايراد كرد، گفت: دستيابي به يك راه حل، دم دست  قرار دارد.  بوتفليقه گفت همچنين متقاعد شده است كه الجزايري ها در مسائلي كه مراجع دولتي قادر به دخالت در آنها نيستند،  بايد همديگر را مورد بخشش قرار دهند.  رئيس جمهوري الجزاير گفت: من متقاعد شده ام كه مردم دلير و بخشنده ما به لطف بزرگ منشي و صبر و شكيبايي خود بر قضايايي كه بر آنها گذشته فايق آمده و آنچه را كه قابل  عفو است بخشيده و آينده درخشاني را رقم خواهند زد.  وي افزود: "سخت متقاعد شده ام كه تداوم اختلاف و نارضايتي تنها مي تواند به بن بست بيانجامد.  بوتفليقه گفت به همين دليل لايحه عفو مخالفان مسلح  اسلامي به مجلس تقديم شده است.  در همين حال، "سعيد سعدي "دبيركل حزب" تجمع براي فرهنگ و دموكراسي الجزاير" گفت: ظاهرا" عبدالعزيز بوتفليقه توافق  نظاميان را براي تدابيري كه اعلام كرد از جمله عفو اسلامگرايان، به دست آورده است.  به گزارش خبرگزاري فرانسه، سعيد سعدي گفت: به طور منطقي  مي توان به اين فكر افتاد كه بوتفليقه توانسته است با نظاميان درباره اين تدابير مذاكره كند و ظاهرا" توافق  آنان را به دست آورده است.  وي گفت: به عقيده من اگر بين بوتفليقه و نظاميان اختلافي  وجود داشت اين اقدامها بسيار ديرتر صورت مي گرفت.  وي افزود: تدابيري كه رئيس جمهوري اعلام كرده است بايد به دقت مشخص، با كمال جديت و با بزرگ منشي و در عين حال  با احتياط پيگيري شود.  سعيد سعدي افزود: به عهده مخالفان است كه كمبودها يا آنچه را در اين طرح مناسب است، بيان كنند.  سعدي همچنين خواستار تشكيل دولت وحدت ملي با حضور همه  احزاب دموكراتيك در اين كشور شد. وي خاطرنشان كرد: از هيچكدام از تصميمهاي عبدالعزيز بوتفليقه رئيس جمهوري  الجزاير در زمينه نحوه تشكيل دولت اطلاع ندارد. سعيد سعدي كه حزبش به سبب مواضع شديد ضداصول گرايي شهرت دارد،  خاطرنشان كرد حزبش با تشكيل دولت وحدت ملي متشكل از همه  احزاب دموكراتيك موافق است به شرط آنكه همه آنها در مورد طرحهاي مهم ملي به توافق دست يابند. 
