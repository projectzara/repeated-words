 عراق يك كارشناس سازمان ملل را متهم به پخش تخم ملخ در مزارع خود كرد " طارق عزيز" معاون نخست وزير عراق گفت هيچ برنامه اي  براي ديدار وي با" حافظ اسد" رئيس جمهوري سوريه در مسكو وجود ندارد، ولي اگر فرصت براي چنين ديداري پيش بيايد،  خوشحال خواهد شد.  به گزارش خبرگزاري رويتر از مسكو عزيز كه اندكي قبل از اسد وارد فرودگاه شده بود به روزنامه نگاران گفت: براي  شركت در نشست وزيران خارجه به مسكو آمده است و قصد ديدار با اسد را ندارد.  وي گفت: خوشحال خواهم شد كه با وي ديدار كنم ولي از هيچ  توافقي در اين باره اطلاع ندارم.  وزارت خارجه روسيه و سفارت عراق در مسكو از بيان جزئيات  برنامه ديدار عزيز خودداري كردند و خبرگزاري عراق گزارش  داد: ديدار او از مسكو چند روز طول خواهد كشيد.  در همين حال، وزارت خارجه عراق ديروز از سازمان ملل  خواست يك كارشناس خنثي كردن مين اهل زلاند نو را ظرف 72 ساعت از عراق فرا خواند.  به گزارش خبرگزاري فرانسه از بغداد، وزارت خارجه عراق  اين كارشناس سازمان ملل را به تلاش براي تخريب محصولات  كشاورزي عراق متهم كرد.  خبرگزاري رسمي عراق اعلام كرد: وزارت خارجه اين  كشور" هانس وون اسپونك "هماهنگ كننده امور انسان دوستانه  سازمان ملل را احضارو يادداشت مربوط به خروج اين تبعه  زلاند نو را از عراق طي 72 ساعت به وي تسليم كرد.  وزارت خارجه عراق كارشناس سازمان ملل را متهم كردكه در منطقه خانقين عراق تخم ملخ ريخته است.  منطقه خانقين در نزديكي مرز عراق - ايران در شمال شرقي  بغداد واقع شده است. 
