   بيش از 20 هزار نفر از مخالفان ميلوسويچ در جنوب بلگراد تظاهرات كردند " زوران جينجيچ "رهبر حزب مخالف دمكراتيك يوگسلاوي گفت،  ميلوسويچ تا پايان سال بيشتر دوام نخواهد آورد.  به گزارش خبرگزاري فرانسه از لندن، اين شهردار سابق  بلگراد كه روز يكشنبه گذشته پس از يك غيبيت دو ماهه به  اين شهر بازگشته است در مصاحبه با روزنامه هاي تايمز و اينديپندنت چاپ لندن گفت، قصد دارد براي مجبوركردن  ميلوسويچ به كناره گيري از قدرت، يك سلسله تظاهرات  روزانه در شهرهاي صربستان به راه اندازد. او همچنين از ميلوسويچ خواست براي جنايات جنگي كه در كوزوو مرتكب شده  خود را به ديوان عالي بين المللي رسيدگي به جنايات جنگي  تسليم كند. وي اضافه كرد، اگر ميلوسويچ يك سال ديگر در مسند قدرت باقي بماند. براي نسل بعدي هزينه سنگيني به  همراه خواهد داشت.  او با انتقاد از خودداري غرب از كمك به بازسازي صربستان  در صورتي كه ميلوسويچ در قدرت باقي بماند گفت، اين فكر بدي است كه اگر ادامه يابد به جنگ داخلي منتهي خواهد شد.  اين در حالي است كه دوشنبه شب بيش از 20 هزار نفر از مردم شهر لسكوواك در جنوب بلگراد در مخالفت با دولت  صربستان دست به تظاهرات زده و خواستار كناره گيري او از قدرت شدند. تحليلگران معتقدند اين آغاز مخالفت ها و اعتراض ها عليه دولت صربستان است و ميلوسويچ در چند ماه  آينده با مخالفت هاي مردمي شديدتري نيز روبرو خواهد شد.  چريكهاي ارتش آزاديبخش كوزوو حزب سياسي تشكيل دادند اعضاي ارتش آزاديبخش كوزوو از جمله "برضيل محمودي " نماينده سياسي آن يك گروه سياسي به نام حزب وحدت  دمكراتيك تشكيل داده اند.  به گزارش خبرگزاري فرانسه از پريشتينا، از ياكوپ  كراسنيكي سخنگوي ارتش آزاديبخش كوزوو، به عنوان عضو كميته هدايت حزب جديد وحدت دمكراتيك نام برده شده كه  رياست آن به عهده محمودي خواهد بود.  اين حزب اعضايي همچون كراسنيكي و محمدي از جنبش خلق  كوزوو مستقر درسويس را كه از سوي مقامات بلگراد ممنوع  اعلام شده در كنار اعضاي ديگري كه بخشي از دولت موقت  هاشم تاجي رهبر ارتش آزاديبخش را تشكيل مي دهند، قرار خواهد داد.  خود تاجي به عنوان عضو اين گروه معرفي نشده، هر چند كه  محمودي گفته است وي در پيوستن به آن آزاد است.  محمودي همچنين قول داد كه حزب جديد از جوانان و بانواني  كه قصدمشاركت در روند سياسي را دارند حمايت كند و نظام  آموزشي كوزوو را به بالاترين سطح در اروپا برساند.  وي با اشاره به اين كه حزب وحدت دمكراتيك متعهد به مدارا جويي متقابل و حق خود مختاري مردم است اضافه كرد كه  استقلال كوزوو يك شرط برقراري صلح و ثبات در منطقه  بالكان است. 
