   بوريس يلتسين رئيس جمهور روسيه در مصاحبه اي با روزنامه  " ايزوستيا" چاپ مسكو ضمن اعتراف به كاهش محبوبيتش در ميان مردم و سياستمداران اين كشور، كندي روند اصلاحات را دليل اصلي اين عدم محبوبيت خواند.  به گزارش خبرگزاري فرانسه، يلتسين گفت: مي خواهد پيش از پايان دوره رياست جمهوريش شاهد دفن جسد موميايي شده لنين  باشد. وي در پاسخ به اين سئوال كه آيا حكمي در مورد ممنوعيت فعاليت حزب كمونيست صادر خواهد كرد يا نه گفت:  به اعتقاد من كمونيست ها خودشان را از بين برده اند، از نظر سياسي نيز از پاي درآمده اند و براي پيروزي در انتخابات اقبال چنداني ندارند و البته مجبورند در حال  حاضر سروصداي زيادي به راه بيندازند.  رسانه هاي گروهي روسيه هفته گذشته خبر دادند يلتسين  درصدد است با ممنوع كردن فعاليت حزب كمونيست و دفن جسد لنين، بهانه اي براي اعلام وضعيت فوق العاده در كشور به  دست آورد و انتخابات رياست جمهوري را كه قرار است آذرماه  سال جاري برگزار شود تا خردادماه آينده به تعويق اندازد.  يلتسين در مصاحبه خود با تاكيد بر تعهدش براي كناره گيري  از قدرت در پايان دومين دوره رياست جمهوريش در تابستان  سال 2000 گفت: يك سال ديگر براي اولين بار در تاريخ  روسيه انتقال قدرت نه از طريق انقلاب كه به طور قانوني و مدني صورت مي گيرد.  جسد لنين در داخل محفظه اي شيشه اي در يك مقبره در ميدان  سرخ مسكو قرار دارد و به صورت سمبلي براي اكثريت مردم  روس درآمده است، بطوريكه دفن جسد وي موجب خشم مردم خواهد شد. 
