 وكيل عبدالله اوجالان رهبر چريكهاي كرد تركيه گفت:  اوجالان كه به اتهام خيانت به كشور به اعدام محكوم شده  است، بمبگذاريهاي اخير را كه مقامهاي تركيه به چريكهاي  حزب كارگران كردستان نسبت مي دهند، محكوم كرده است.  به گزارش خبرگزاري رويتر از آنكارا، اظهارات وكيل  اوجالان حاكي از بروز اختلاف ميان اوجالان كه در زندان  امنيتي" ايمرالي "به سر مي برد و چريكهاي اين حزب است كه  در مناطق كوهستاني شرق تركيه و شمال عراق مستقر هستند.  زني كه گمان مي رود از چريكهاي حزب كارگران كردستان  تركيه بوده است، روز دوشنبه مقابل يك پاسگاه پليس در شهر ادانا در جنوب تركيه مواد منفجره اي را كه به خود بسته  بود منفجر كرد كه به كشته شدن خود او و زخمي شدن 14 تن  ديگر انجاميد.  به گفته مقامهاي تركيه، يكشنبه شب نيز چريكهاي كرد يك  بمب را در يكي از پاركهاي استانبول منفجر كردند كه بر اثر آن، يك نفر كشته و بيش از 20 تن ديگر زخمي شدند.  مقامهاي امنيتي تركيه اين حملات را موج تازه حملات كردها مي دانند كه به تلافي حكم اعدام اوجالان صورت مي گيرد.  اما وكيل اوجالان گفت موكلش با توسل به خشونت از سوي  چريكهاي كرد مخالف است.  خبرگزاري آناتولي به نقل از وكيل اوجالان پس از ملاقات  با وي در زندان ايمرالي اعلام كرد: اوجالان با اين حملات  مخالف است و آن ها را محكوم مي كند.  در همين حال، در پي آغاز دور تازه اي از حملات ارتش  تركيه به شمال عراق، يك مقام نظامي تركيه گفت: ما همواره  حضور خود را در شمال عراق حفظ كرده ايم، بنا بر اين  مي توانيم به محض روءيت نشانه هايي از فعاليت هاي پ. ك. ك  در اين منطقه مداخله كنيم.  به گزارش خبرگزاري رويتر از دياربكر اين مقام نظامي  افزود: نيروهاي ارتش تركيه به كمك يك جناح كرد عراقي  متحد آنكارا، به شمال عراق حمله كردند.  مقامات تركيه مي گويند عمليات نظامي در كوهستانهاي  صعبالعبور كودي در داخل تركيه همچنان ادامه دارد.  كودي يكي از پايگاههاي سنتي شورشيان است كه مشرف به مرز تركيه با عراق و سوريه است. 
