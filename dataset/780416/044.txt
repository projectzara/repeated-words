   اعتبار علم حديث و ارزش الحيات(بخش سوم) جستار گشايي: كليات و سير تاريخي علم حديث در دو شماره  گذشته معارف در روزهاي شنبه و سه شنبه هفته جاري به نظر گرامي خوانندگان رسيد. درآخرين مبحث "تقسيمات و مسائل  علم حديث "مطرح گرديد و گفته شد كه نخستين تقسيم در اين  زمينه، تقسيم خبر به "صحيح "،" حسن "و" ضعيف "است، ضمن  آنكه علماي شيعه "موثق "را نيز در اين بخش بندي داخل  كرده اند. درباره دو اصطلاح صحيح و حسن توضيح داده شد و اينك با توضيح ديگر موارد دنباله بحث به نظر خوانندگان  گرامي مي رسد.  گروه معارف  سيد مسعود رضوي  3- موثق: خبري است كه نسبت به كليه افراد ناقلين تنصيص  به توفيق شده باشد. گرچه بعضي از رجال سلسله سند غيرامامي باشند.  4- ضعيف: خبري است كه شروط يكي از اقسام نامبرده در آن  جمع نباشد. "(28) از سوي ديگر، خبر بر دو قسم "متواتر" و" واحد" منقسم  مي شود.  خبر متواتر: عبارت است از اينكه تعداد زيادي از مردم كه  عادتا" تباني آنها بر دروغ گفتن ممتنع باشد، خبري بدهند به طوري كه موجب قطع و يقين شنونده شود. تعداد معيني  براي حصول تواتر ذكر نشده و آنچه لازم است اين است كه:  اولا" - آن قدر زياد باشند كه عادتا" نتوان باور كرد كه  همه آنها دروغ گفته اند.  ثانيا" - از گفته آنان يقين حاصل شود.  ثالثا" - اينكه قطع و يقين از آن خبر به دست آيد نه از قرائن و خبر با هم و بدين جهت اصوليين قيد مي كنند كه:  " خبري كه بنفسه موجب قطع و يقين مي شود، متواتر است. " (قوانين الاصول، ج اول، صفحه 420) منظور از" بنفسه "احتراز از نمونه هايي است كه با كمك  قرائن، مفيد قطع و يقين شده باشند.  خبر واحد، با توجه به آنچه گذشت، هر خبري كه بنفسه موجب قطع نشود و متواتر نباشد خبر واحد ناميده مي شود، هر چند سلسله راويان آن واحد نبوده بيش از يكي باشد. "(29) افزون بر موارد فوق، يعني تقسيم خبر به متواتر و واحد،  برخي اصوليين، به قسم ديگري نيز قائل شده اند و آن "خبر مستفيض" است. "خبر مستفيض آن است كه مفيد قطع و يقين  نباشد ولي سلسله روات آن از سه تا بيشتر باشد. "(30)اما لازم به توضيح است كه اكثر اصوليين، البته اين قسم اخير را از نوع خبر واحد تلقي و تعبير كرده اند.  درباره خبر متواتر و واحد و اقسام و شرايط هر يك، علماي  اصولي بحثهاي جامع و مفيدي داشته اند. در اينجا اجمالا"  مي توان بدين نكته اشارت داشت كه بحث تواتر، منحصر به  تواتر متن خبر نيست و جنبه هاي پيچيده و متعدد ديگري نيز دارد، مثلا" "در رواياتي كه وسائط(راويان)زياد دارد و طبقاتي در وسط هست، لازم است كه در وسائط نيز تواتر باشد.  .. بنابر اين اگر در يكي از طبقات تواتر نباشد، تواتر از ميان مي رود، زيرا نتيجه تابع اخس از مقدمات است ; و چنانچه يكي از مقدمات ضعيف و فاسد باشد، نتيجه هم ضعيف و فاسد مي شود. "(31) و نيز خبر متواتر خود به سه قسم تقسيم گرديده است:  " متواتر لفظي - خبري است كه الفاظ آن بدون هيچگونه تغيير و اختلافي به اسناد متعدد به حدي كه مفيد قطع و يقين  باشد، به معصوم برسد...  متواتر معنوي - خبري است كه با الفاظ مختلف به طور متواتر نقل شده ولي همه آنها مفيد يك معنا باشند.  متواتر اجمالي - خبري است كه به دلالت التزامي از مجموع  اخبار و حكايات مختلف نتيجه گيري مي شود. "(32) به همين ترتيب، در حجيت خبر واحد نيز بحث و گفتگوهاي  بسيار مطرح شده است "اجمال كلام آنكه: اولا": خبر واحد موجب حصول علم نمي شود. ثانيا": عقلا" واجب نيست به خبر واحد عمل كرد ثالثا": عقل محال نمي داند كه عمل كردن به  خبر واحد از طرف شرع واجب باشد. رابعا": شرعا" عمل به  خبر واحدواجب است. "(33) و البته اين بحث، به طور كلي مخصوص خبر واحد بدون هر گونه شاهد و قرينه اي است، "و گرنه ممكن است گاهي قرائني  همراه خبر واحد باشد كه موجب ظن و يا حتي علم به درستي  مضمون آن باشد اين گونه اخبار را اصطلاحا" "خبر واحد محفوف به قرينه "مي خوانند. "(34) بايد توجه داشت، بحثي نيز كه قبلا" تحت عنوان تقسيم حديث  به صحيح و حسن و موثق و ضعيف مطرح شد، معطوف به خبر واحد است و برحسب شرايط راوي بيان گرديده است و گرنه خبر متواتر، جاي شبهه و بحث ندارد.  اصوليين، عمده بحثهاي خود را بر ادله حجيت و اعتبار خبر واحد متمركز كرده اند و دلايل نقلي و عقلي چندي براي آن  در نظر گرفته اند. ازجمله آيه معروف به "نباء" كه خداي  تعالي مي فرمايد: "ان جائكم فاسق بنبا فتبينوا"(آيه 6،  سوره حجرات)- "هر گاه فاسقي خبري دهد، درباره راستي آن  تحقيق كنيد. "(35)و همچنين است آيه 122 از سوره توبه كه  به آيه "نفر" معروف است.(36) و بالاخره بحث آخر در ادله حجيت خبر واحد، به "اجماع " باز مي گردد. "اين دليل را شيخ طوسي چنين بيان كرده:  شيعه بر حجيت خبر واحد متفق الكلمه است. اين اجماع را او از ملاحظه عمل به اخباري كه در كتابهايشان نقل كرده اند،  به دست آورده است. او مي گويد دليل بر حجيت خبر واحد،  اجماع اماميه است و مي نويسد كه من ديده ام كه علماي  اماميه اتفاق نظر دارند بر به كار بستن اخباري كه در كتابهاي اخبار خود آورده اند و هيچ كدامشان اين روش را رد نكرده اند..(شيخ طوسي، عده الاصول، بحث حجيت خبر واحد)صاحب" قوانين الاصول "پس از نقل اين گفتار شيخ  طوسي و ديگر اصوليين دست بالا را گرفته، مي گويند عمل به  خبر واحد يك روش عرفي و عادي و طريقه اي است كه عقلا و خردمندان در زندگي خود به كار مي بندند...(جلد اول  قوانين، چاپ عبدالرحيم، ص 439)(37) در كنار اين مباحث، بحث خبر مجعول و جاعلان حديث كه پس  از رحلت پيامبر با انگيزه هاي مختلف به جعل حديث  پرداختند، نيز مطرح گرديده و با توجه به گسترش اين نوع  خبرها كه به "اخبار موضوعه "در علم اصول مصطلح گرديده،  از جمله مباحث مهم محسوب مي شود. به هر حال عمده ترين  بحثها درباره خبر واحد و شرايط راويان خبر واحد صورت  گرفته، و لذا روايت كنندگان خبر واحد بايد داراي چند شرط اوليه نيز باشند تا روايت ايشان مورد پذيرش قرار گيرد.  اين شرايط عبارتند از: بلوغ، عقل، اسلام، ايمان، توثيق،  عدالت و ضبط(دارا بودن حافظه و قوه نگهداري مطلب) عليرغم اين مباحث گسترده، "هستند در ميان قدما افرادبزرگ  و سرشناسي كه خبر واحد را حجت نمي دانند، و از آن جمله  مي توان سيد مرتضي، قاضي ابن براج، ابوالمكارم بن زهره،  ابن ادريس و طبرسي را نام برد. آنان مي گويند: خبر واحدي  كه قاطع عذر، و در نتيجه حجت است، خبري است كه مقرون به  قرائن مفيد علم باشد، قرائني از قبيل اجماع، يا شاهدي از عقل. "(38) به همين دليل، علما در بحث وجوب عمل به اخبار واحدي كه  در كتابهايي نظير اصول كافي و ساير كتب اربعه - كه اغلب مشتمل بر خبر واحد هستند- مطرح شده، ديدگاههاي مختلفي  ابراز كرده اند:  " بعضي از اخباريان و به تبع آنها گروهي از اصوليين  گفته اند: همه روايات آن كتابها معتبر هستند و فقط اخبار مخالف مشهور را كنار گذاشته اند. گروهي ديگر چون محقق  حلي گويند: آنچه معتبر است بعضي از روايات آن كتب است و ملاك اعتبار، عمل اصحاب است. گروهي ديگر ملاك اعتبار آنها را عدالت، يا حتي وثاقت راوي آنها مي دانند. گروهي  ديگر ملاك حجيت آنها را فقط، ظن به صدور روايت از معصوم  عليه السلام مي دانند و هيچ شرطي را در راوي معتبر نمي شناسند، و تفصيلات ديگري در اين زمينه وجود دارد.(39) افزون بر همه اين موارد، مي توان مهمترين دليل حجيت خبر واحد را سيره مسلمين و سيره وبناي عقلاء دانست. يعني  سيره مسلمين بر عمل به خبرهايي است كه موجب اطمينان بوده  و يقين به صحت آنها امكانپذير است ; يعني خبرهاي ثقاتي كه  استنباط احكام شرعي از آنها ميسر است و علما معتقدند كه  سيره همه عقلا در همه مذهبها و جوامع مختلف چنين بوده و آنها در امور عادي وجاري خود به خبر ثقه عمل كرده و براي  آن اعتبار قائل مي شده اند.  چند اصطلاح در علم حديث  آخرين بحث در اين قسمت از اين مقاله درباره تقسيمات و مسائل علم الحديث، توضيحي درباب چند اصطلاح اساسي است.  1- صحابه: به معني ياران است و منظور از آن در اصطلاح،  كساني هستند كه مسلمان شده و پيامبر رادر هنگام حيات آن  حضرت ديدار كرده اند.  2- تابعين: به معني تابع و منسوب است و در اصطلاح كساني  ازمسلمانان را گويند كه شخص پيامبر را ديدار نكرده، اما اصحاب آن حضرت را درك نموده اند.  3- مخضرم: "به كساني كه اسلام و جاهليت را درك  نموده اند ولي به شرف صحبت رسول اكرم نائل نشده اند،  اطلاق شده است. بنابراين مخضرمين در شمار تابعين معدودند.  "(40) 4- اسناد: نقل سلسله راويان و رساندن آنها به گوينده  نخستين.  5- متن: الفاظي كه معني حديث برآن استوار شده باشد.  6- مسند:(به صيغه فاعلي)قائل حديث كه آن را با سند و سلسله روات نقل كند.  7- محدث: حامل علم الحديث كه سندها و اسانيد را شناخته و قوت و نقص احاديث را دانسته باشد.  8- حافظ: درجه بالاتري از محدث دارد و بر سنن رسول اكرم  مطلع و موارد اتفاق و اختلاف را بداند.  9- طبقه: گروهي كه مشايخ و استادان خاصي را ديده و در ملاقات و تلمذ از ايشان شريك باشند.  10- مسند(جمع مسانيد): كتب حديثي كه در آن روايتها به  ترتيب صحابه جمع آوري شده باشد.  11- معجم: كتابهاي حديثي كه به ترتيب صحابه يا شيوخ  گردآورده شده و بر ترتيب حروف تهجي مرتب شده باشد.  12- مستدرك: كتابهايي كه متمم كتابهاي ديگر حديثي بوده و بر ترتيب همان كتب مرتب شده باشند.  13- مستخرج: كتبي را گويند كه نويسنده، روايتهاي كتاب حديث ديگري را به غير اسناد صاحب كتاب نقل كند و با سندي  كه خود از طريق تحقيقات يا مشايخ خود به دست آورده به  نقل پردازد.  14- جزء: مجموعه كتابهايي است كه فقط از يك شيخ به نقل  حديث پرداخته باشد و يا در يك موضوع به گردآوري حديث  پرداخته باشد.  15- نوادر: "فاضل بهبهاني در معني آن فرموده: ظاهرا"  كتابي است كه در آن احاديث متفرقي كه به واسطه كمي و قلت،  تحت عنوان بابي قرار نمي گيرد، جمع آوري شده باشد.(41) تلاشهاي تازه در تدوين كتب حديث  اينهمه مقدمات كه براي اين بحث فراهم آمد، شمه اي كوتاه  و موجز بود از مباحثي مطول و مبسوط; همراه با گزينش  امهات مباحث، به نحوي كه نو آشنايان بااينگونه مباحث،  تصوري كلي از طرق و شيوه ها و مصطلحات رايج در علم حديث  را به دست آورند. بايد هنگام بحث eدرباره موضوعي همچون  حديث و كتب حديثي، كاملا" توجه داشت كه چه مسير صعب و دشواري پيموده شده و چه مقدمات مفصلي فراهم آمده كه چنين  جوامع حديثي ارجمندي به مجموعه معارف نقلي شيعه افزوده  گرديده است. آنهم در شرايطي كه پراكندگي، فقدان اعتماد و ناآشنايي با مبادي علم الحديث، سبب گرديده تا اعتماد و استفاده علمي از نقليات در پژوهشهاي شيعي معاصر محدود گردد. محدوديتي كه به دليل پراكندگي و گستردگي و در عين  حال ناپالودگي منابع روايي شيعه، بسيار بيشتر از مذاهب و فرق ديگر محسوس است.  نقليات كه سرچشمه بسياري از معارف شيعه، و حتي يكي از سرچشمه هاي علوم عقلي مي باشند- چنانكه صدرالمتالهين و ديگران با استناد بدان وارد در بسياري مباحث عقلي  شده اند- بدون استخراج و تصفيه منابع اصلي حديثي تقريبا"  غيرقابل اعتماد و غيرقابل استفاده است. لذا آنچه به  عنوان تجربه گزينش، موضوع بندي و يا ترتيب دادن صحاح و گزيده ها مطرح گرديده، سعي اي مشكور و بسيار لازم است.  در همين زمينه با توضيحاتي كه از پي خواهد آمد، بدون  ترديد، كتاب شريف الحيات تا اين زمان بهترين نمونه كوشش  و تلاش براي دستيابي به منبعي مطمئن و موثق جهت عوام و خواص محسوب مي شود. ما در اينجا از بحث گزيده ها وگزينه هاي حديثي در دوره معاصر درمي گذريم و فقط به  دو نمونه ديگر اشاره مي نماييم كه دانسته شود بر مبناي  ضرورتهاي بسيار حياتي معاصر، تلاشهاي مفيد ديگري نيز صورت گرفته و بخصوص نمونه اول، عاليترين نمونه تلخيص و استحصال منابع حديثي شيعه محسوب مي شود.  نمونه اول: سفينتالبحار- اين كتاب، گزيده اي بس دقيق و معتبر از مجموعه عظيم "بحارالانوار" اثر علامه مجلسي است.  دقت و بصيرت علمي مرحوم حاج شيخ عباس قمي، سبب شده تا اين اثر به معتبرترين گزيده معاصر حديث شيعه بدل شود. از آنجا كه بحارالانوار تقريبا" جامع اغلب احاديث شيعه  مي باشد، محدث قمي توانسته، گزيده اي معتبر از مطول ترين  جامع حديثهاي شيعه، به سبك و سياق خود، فراهم آورد. رجوع  به سفينتالبحار و اعتماد علماي بزرگ و ساير علاقه مندان  به حديثهاي پيامبر و ائمه، اين كتاب رابه عنوان يكي از بهترين مراجع روايي شيعه در عصر حاضر بدل نموده است. دقت  محدث قمي در متن، سلسله اسانيد و روات و تطبيق آن با ساير احاديث و آيات، باتوجه به تبحر ويژه آن عالم مدقق،  از جمله علل توفيق اين اثربوده است. اين اثر در 8 جلد تدوين شده و بهترين چاپ آن از سوي انتشارات اسوه در سال  1414 ه- ق طبع گرديده است. بعدها كسان ديگري نيزدر اين  راه گام نهادند كه هيچيك البته توفيق و وثاقت  " سفينتالبحار" را به دست نياورد. از جمله مرحوم آقا شيخ  علي نمازي كه "مستدرك سفينتالبحار" را تاليف نموده است.  (42)در سفينتالبحار، مرحوم محدث قمي، به صورت الفبايي،  روايات را دسته بندي و تدوين نموده است. ضرورت دارد ترجمه فارسي مناسبي نيز همراه اين اثر مهم به خوانندگان  عرضه شود.  نمونه دوم: ميزان الحكمه - اين اثر كه از سوي دارالحديث  (چاپ اول 1416)منتشر شده، قبلا" در مجلدات متعدد و پراكنده نشر شده بود. اما در طبع 4 جلدي اخير به صورت  كامل انتشار يافته است. موءلف اين كتاب محمد محمدي ري  شهري، با بررسي و گزينش احاديث از اغلب آثار روايي شيعه،  پس از بررسي و تطبيق آنها، بر مبناي موضوعات متعددي آنها را تدوين كرده است. اين موضوعات به تدريج از كلي به  موضوعات ريزتر و دقيقتر تخصيص يافته و لذا براي  پژوهندگان، درموضوعات مختلف قابل استفاده مي باشد.  موضوعات كلي اين مجموعه به نحوي كه روي جلد آن قيد شده  عبارت است از: اخلاقي، عقايدي، اجتماعي، سياسي، اقتصادي،  ادبي...  الحيات، اثري بديع در طبقه بندي و ارائه احاديث  اين نمونه ها كه ذكر شد، البته هر يك به شكلي داراي  توفيق بوده و در پاسخ به نيازهايي شكل گرفته است، اما انصافا" بايد گفت "الحيات "اثري ممتاز و يگانه است كه بر مجموعه عظيمي از دقتها، تجربه ها، نيازها و نظريات  ابداعي و متجددانه استواري يافته و به همين دلايل،  مي تواند دائرتالمعارف حديثي مورد نياز و طرف رجوع  معاصران- به ويژه نسلهاي نوپديد- واقع گردد.  الحيات، اثر محمدرضا حكيمي، محمد حكيمي و علي حكيمي،  تاكنون در ده جلد به چاپ رسيده است. ظاهرا" مرحوم استاد احمد آرام، شش مجلد ازآن را به فارسي برگردانيده اند كه  به همت دفتر نشر فرهنگ اسلامي منتشر شده است چاپ متن  اصلي همراه با ترجمه، بهترين شيوه انتشار اين اثر است كه  در آخرين نوبت انتشار در سال 1377 به بازار عرضه شده ودر دسترس قرار گرفته است، به نظر مي رسد، با توجه به  محدوديتهاي آموزش و به ويژه زبان آموزي، ترجمه هاي موثق  و مطمئن از متون ديني، امري اجتنابناپذير باشد. در اين  مورد خاص، استاد احمد آرام در مجلد اول الحيات، كاري  بزرگ و بسيار ماندگار به انجام رسانده است و ازآن پس نيز با توجه به دقت و اهتمام موءلف، سياقي مطمئن براي ترجمه  بهترين مجموعه آيات و روايات معاصر شيعه در نظر گرفته  شده است.  استاد محمد رضا حكيمي، يكي از چهره هاي شناخته شده فرهنگ  معاصر است. علاقه وي به معارف شيعه، به ويژه معارف نقلي  و آموزه هاي معصومين سلام الله عليهم اجمعين بر هيچكس  پوشيده نيست. ايشان از عنفوان جواني چهره اي متدين و پژوهنده در محافل علمي داشته و چند گرايش عمده در آثار خود نشان داده است. اول عدم تمايل به علوم عقلي و فلسفه،  دوم علاقه به نگارش آثار دائرتالمعارف گونه و مجموعي،  سوم تعلق خاطر به حديث و روايت، چهارم عشق و ارادت به  علما و متفكران بزرگ شيعه اعم از متقدم و متاخر..، و پنجم گرايش به نثر خوب و پالايش يافته پارسي كه با استواري و ذائقه خاصي تجلي مي نمايد.  در اين موارد لازم به توضيح است كه آثار متعدد استاد محمدرضا حكيمي به ما اجازه مي دهد تا دست به يك داوري  كلي بزنيم و در زمينه هاي مشخصي آثار وي را مورد نقد و تحليل قرار دهيم به ويژه آثار متاخر وي را، و علي الخصوص كتاب" مكتب تفكيك "كه حاصل آخرين گرايش ها و پژوهشهاي وي مي باشد. پس در اين مختصر، كلياتي درباره  اين مجموعه آثار، بدون ورود در جزئيات عرضه مي كنيم تا شايد فرصتهاي مناسبتري در امكان نقد و بررسي تك تك آنها فراهم آيد.(43) پانوشتها:  28- كليات معارف اسلامي، موسوي بهبهاني، همان، ص 147.  29- مباني استنباط حقوق اسلامي يا اصول فقه، دكتر ابوالحسن محمدي، دانشگاه تهران، چاپ نهم 1375، صفحات 161 و 162.  30- قوانين الاصول، ج اول، صفحه 436، همان ماخذ، ص 162.  31- مقالات اصولي، سيدمحمد موسوي بجنوردي، سازمان آموزش  و انتشارات انقلاب اسلامي، چاپ دوم 1367، ص 22.  32- مباني استنباط حقوق اسلامي، همان، ص 162- مثالهاي  موارد سه گانه نيز در همانجا مندرج است.  33- همان ماخذ، ص 163.  34- همان، ص 164.  35- از اين مفهوم، ضد آن به عنوان يك اصل اصولي نتيجه  گرفته مي شود: اگر عادلي خبر دهد، تحقيق لازم نيست.  36- نفر به فتح نون و سكون فاء به معني پراكنده و متفرق  شده است مضون آيه نفر چنين است: چرا از هر قبيله عده اي  براي تحصيل علم دين، به هر سو نمي روند تا در بازگشت  كسان خود را راهنمايي كنند.  بر طبق اين آيه، لازم مي آيد كه گفته هاي علماي دين براي  كسان آنها حجت باشد و لذا خبر واحد حجيت خواهد داشت.  37- مباني استنباط حقوق اسلامي، همان، صفحات 164 و 165.  38و39- مبادي فقه و اصول، دكتر عليرضا فيض، دانشگاه  تهران، چاپ اول، 1369، ص 33.  40- كليات معارف اسلامي، همان، ص 155.  41- همان، ص 160.  42- مفاخر اسلام، جلد يازدهم، محدث نامي حاج شيخ عباس  قمي..، نوشته علي دواني، انتشارات مركز اسناد انقلاب اسلامي، چاپ اول 1377، جلد اول، ص 498. شرح احوال و تاليفات محدث قمي، عجالتا" در دو مجلد مفصل فوق،  كامل ترين و تازه ترين تحقيق درباب آثار و افكار و احوال  مرحوم حاج شيخ عباس قمي است. ان شاءا... با تدوين و به  سرانجام رسيدن دائرتالمعارفهاي معتبر شيعه - از جمله بزرگ  اسلامي و تشيع - جستجوي مقدماتي در باب آثار واحوال و موضوعات مربوط به اسلام و تشيع با سهولت بيشتري ميسر شود.  43- آخرين چاپهاي مجموعه آثار متعدد محمدرضا حكيمي، از جمله الحيات و مكتب تفكيك، با علامت مشخصه و شكل خاصي -  چاپ يك دايره قرمز در سمت چپ بالاي جلد همه كتابها- از سوي دفتر نشر فرهنگ اسلامي به چاپ رسيده است. 
