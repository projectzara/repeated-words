 سرانجام، از پس دوسال ايلغار طبيعت فروشان در استان  مازندران، اقبال كلاردشت و ديگر چشم اندازهاي طبيعي اين  منطقه طلوع كرد و يكي از مقامات استاني حاضر شد دراين  باره واكنش نشان بدهد. ديروز در خبرها آمده بود كه  فرماندار يكي از شهرستان هاي مازندران تاكيد كرده است  طبق قانون تغيير كاربري اراضي كشاورزي و مرتعي ممنوع است  و متخلفاني كه اين قانون را ناديده بگيرند، تحت پيگرد قرار خواهند گرفت.  اين ابراز وجود را، كه البته بادو سال تاخير انجام شده  است، به فال نيك مي گيريم و سپاس مي گزاريم.  در اين باره همچنين چند نكته مي بايست مورد توجه قرار گيرد:  1- تخلفي كه اين مقام مسئول از آن ياد كرده اند، نكته اي  نيست كه پنهاني و دور از چشم قانون انجام گيرد در روز روشن، در صفحات اول مطبوعات و با تيترهاي درشت آگهي هاي  مرتكبين اين تخلف همراه با نشاني دقيق آنها چاپ مي شود.  نشاني زمين هايي نيز كه براي فروش عرضه مي شود، از سوي  اين شركتها به طور دقيق در اختيار متقاضيان قرار مي گيرد.  پس پيگرد قانوني متخلفان اصلا" دشوار نيست.  2- متولي اراضي كشاورزي وزارت كشاورزي و اراضي مرتعي و جنگلي وزارت جهاد سازندگي است. كل مسئله تغيير كاربري  اراضي فوق در چنين سطح گسترده اي، به عنوان پديده اي با آثار اكولوژيك جبران ناپذير، همچنين در حوزه توليت  سازمان حفاظت محيط زيست قرار مي گيرد اينكه چرا اين  سازمان و آن دو وزارتخانه تاكنون نخواسته اند در اين  باره اگر نه اقدامي قانوني، دست كم حرفي بزنند، به همان  ميزان كه نگران كننده است، شگفت انگير و عجيب نيز مي  نمايد.  3- به تصريح مطالعات انجام شده توسط گروه مطالعات  اكوتوريسم سازمان ايرانگردي و جهانگردي، طبيعت گردي  قطعا" تا دو دهه آينده به يكي از محورهاي عمده اقتصاد ايران تبديل شده و حتي در شرايط موجود نيز رساندن شمار اكوتوريست هاي ورودي به سقف متوسط سالانه يك ميليون و پانصد هزار نفر در قالب يك برنامه پنج ساله قابل تصور است. ورود اين شمار اكوتوريست به معناي امكان دستيابي به  نزديك به سه ميليارد دلار درآمد ارزي و ايجاد دست كم  سيصدهزار فرصت شغلي تازه است. وقتي كه با كلاردشت گل سر سبد طبيعت ايران اينگونه جفا روا مي داريم، چگونه انتظار داريم به سهم خود از درآمد صنعت رو به رشد اكوتوريسم، كه  به تصريح سازمان جهاني توريسم قرن آينده، قرن آن خواهد بود، دست يابيم؟ 4- ديديم كه تركتازي زمين خواران با ساحل شمال چه كرد.  باريكه اي كوچك كه سهم هفتاد ميليون انسان گرمازده از دريا وخنكاي آن است، اكنون به طور عمده در سيطره گروهي  بسيار اندك شمار قرار دارد كه تصاحب دريا را مديون  سهل انگاري متوليان حفظ حقوق عمومي براي بهره مندي از مواهب طبيعي هستند. آيا با تداوم اين سهل انگاريها چندان  به طول نخواهد انجاميد كه كلاردشت، اين مشهورترين  نقاهتگاه ييلاقي ايران در جهان، به سرنوشت ساحل خزر دچار شود و سهم عموم مردم از آن، حاشيه جاده ها و پرچين هاي  زمين خواران باشد؟ 5- به راستي "بهشت ايران "متري چند مي ارزد؟ تنها اگر هوا نباشد، در مي يابيم هر نفس كشيدني چه بهايي دارد.  روزي دوردست، كه كلاردشت ديگر اينگونه نباشد كه اكنون  هست، در خواهيم يافت كه چه ارزان آن را از كف داده ايم.  ناصر كرمي 
