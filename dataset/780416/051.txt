 * نهاد مردمي شوراي اسلامي بايد براي رفع تنگناي زيست  محيطي شيرازچاره انديشي كند گروه شهرستانها: مديركل حفاظت محيط زيست فارس در نشست  كميته فرعي آلودگي هواي شيراز كه با حضور يكي از اعضاي  شوراي اسلامي اين شهر برگزار شد از ساخت و ساز در باغ هاي منطقه قصردشت شيراز ابراز نگراني كرد.  به گزارش خبرنگار همشهري در شيراز، محمدعلي پيراسته گفت:  باغ هاي قصردشت به عنوان نماد هويت شيراز، نقش فعالي در ساماندهي مشكلات زيست محيطي بويژه آلودگي هواي اين شهر كه در رديف پنج شهر آلوده كشور به شمار مي رود، دارد.  وي افزود: روند فزاينده مشكلات زيست محيطي بايد مانع از تبديل باغ هاي قصرالدشت به عرصه ساخت و ساز شود زيرا اين  كار به نابودي تدريجي اين گستره ارزشمند زيست بوم شهري  كه از شهرت كشوري و جهاني نيز برخوردار است، منجر خواهد شد.  مديركل حفاظت محيط زيست فارس با اشاره به تنگناهاي زيست  محيطي شيراز و نبود اعتبارات كافي در اين زمينه، خواستار همكاري شوراي اسلامي شهر به عنوان يك نهاد قوي مردمي در اين خصوص شد.  پيراسته در اختيار نداشتن دستگاه قابل حمل اندازه گيري  آلودگي هواي شيراز را يكي از كمبودهاي اساسي محيط زيست  فارس در آگاه سازي به موقع نهادها و جامعه شهري از وضعيت  آلودگي شهر دانست و گفت: حفاظت محيط زيست فارس با اين  دستگاه قادر است در مقاطع حساس با اعلام وضعيت اضطراري  اطلاعات و هشدارهاي لازم و به موقع را در ارتباط با سلامت و تندرستي به مردم ارائه دهد.  در اين نشست عوامل مولد آلودگي هواي شيراز افزون بر تردد خودروها، وجود بيش از 500 واحد دامداري، عبور احشام  عشاير، پساب كارخانه ها و واحدهاي صنعتي و زباله هاي  شهري اعلام و بر ضرورت همكاري و مشاركت شوراي اسلامي شهر و دستگاه هاي اجرايي به ويژه مسئولان استان در رفع  معضلات مزبور تاكيد شد.  در نشست مذكور درباره زمينه هاي چاره جويي براي حل  مشكلات آلودگي هواي شهرهاي ديگر استان از جمله داراب،  استهبان، زرقان و مرودشت بحث و بررسي شد. 
