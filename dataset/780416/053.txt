 گروه شهرستانها: با افتتاح طرح توسعه تصفيه خانه شهر صنعتي البرز قزوين روزانه تا 45 هزار متر مكعب آب مورد نياز كشاورزان پس از تصفيه كامل به دشت قزوين سرازير مي شود.  به گزارش خبرنگار همشهري در قزوين اين طرح در مدت 6 سال  با صرف 20 ميليارد ريال هزينه ريالي و 12 ميليون مارك  هزينه ارزي راه اندازي شده است.  در مراسم افتتاح اين طرح كه وزير صنايع و رئيس سازمان  حفاظت محيط زيست حضور داشتند اعلام شد: اين تصفيه خانه  كه در زميني به مساحت 20 هكتار احداث شده روزانه قادر است 70 هزار متر مكعب فاضلاب را كه تا 90 هزار متر مكعب قابل افزايش است، تصفيه كند.  بنابه اين گزارش پيش از راه اندازي اين تصفيه خانه پساب 460 واحد صنعتي به طور مستقيم وارد دشت قزوين مي شد و متاسفانه به اين دليل ضررهاي زيادي به بخش كشاورزي استان  وارد مي شد.  گفتني است تاكنون بيش از 30 هزار هكتار از اراضي مستعد كشاورزي دشت قزوين به دليل تصفيه نشدن فاضلاب شهر صنعتي  از بين رفته است. 
