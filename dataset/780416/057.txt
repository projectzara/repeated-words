 گروه شهرستانها: مديركل محيط زيست استان كرمانشاه گفت:  با كاهش شديد آب رودخانه هاي استان براثر خشكسالي،  بيش از يك ميليون قطعه ماهي تلف شده است.  به گزارش خبرنگار همشهري در كرمانشاه وي در اين زمينه  افزود: امسال حيات آبزيان رودخانه هاي استان در اثر خشكسالي و مواد آلاينده مورد تهديد قرار گرفته به نحوي  كه در رودخانه گاماسياب براثر ورود پسابهاي سمي كارخانه  قند مجاور، بيش از نود هزار قطعه ماهي تلف شده است.  وي همچنين ماهيان تلف شده اين رودخانه را بسيار بيش از اين رقم ذكر كرد و با اشاره به جمع آوري ماهيان تلف شده  از سوي عوامل سودجو و پيگيري مساله توسط مراجع قانوني  گفت: باتوجه به مسموميت ماهيان رودخانه هاي گاماسياب و رازآور، اداره محيط زيست به جمع آوري ماهي فروشان  غيرمجاز از سطح استان اقدام كرده است و مردم هم بايد از خريد ماهي از منابع غيرمجاز خودداري كنند.  صمدزاده با اشاره به اين كه صيد غيرمجاز آبزيان استان  منع قانوني دارد، يادآور شد: امسال به علت كاهش آب رودخانه ها و به منظور حمايت از آبزيان رودخانه هاي  استان، هيچ گونه پروانه اي براي ماهيگيران صادر نشده است. 
