   گروه شهرستانها: از اكثر چاههاي آب يك روستا از توابع  شهرستان ماهنشان استان زنجان نفت خارج مي شود.  به گزارش خبرنگار همشهري در زنجان به دلايلي كه هنوز روشن نيست از چاههاي آب روستاي پري كه در غرب شهرستان  ماهنشان واقع شده به جاي آب نفت بيرون مي آيد به طوري كه  بيشتر آبهاي زيرزميني و سطحي اين روستا آلوده به اين  ماده شده است.  در بازديدي كه تعدادي از خبرنگاران روزنامه هاي  پرشمارگان از اين روستا داشتند روستاييان خواستار توجه  جدي مسئولان و جلوگيري از آلوده شدن آبهاي اين روستا شدند.  يكي از روستاييان در اين زمينه به خبرنگار ما گفت:  آلودگي آبها در اين روستا روزبه روز بيشتر مي شود و احتمال دارد در آينده تمام آبهاي زيرزميني و آب قناتهاي  اين منطقه دچار آلودگي شوند.  وي وجود نفت در آبها را براي محصولات كشاورزي زيان آور دانست و افزود: مدت زيادي است كه كارشناسان وزارت نفت از نفت هايي كه از منطقه خارج مي شود نمونه برداري كرده اند ولي تاكنون هيچ جوابي به روستاييان نداده اند.  با توجه به اين كه نفت خارج شده از چاهها، تصفيه شده به  نظر مي رسد تعدادي از كارشناسان، وجود نفت در آبهاي  منطقه را به دليل نشت خط لوله زنجان - ميانه اعلام  كرده اند اما بعضي از كارشناسان به لحاظ فاصله زياد و ارتفاع بالاي منطقه پري نسبت به خط لوله زنجان - ميانه  اين امر را بعيد مي دانند. 
