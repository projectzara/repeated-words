 گروه شهرستانها: نخستين همايش تعاون و شوراها با هدف  ايجاد ارتباط و دست يابي به راه كارهاي عملي مشاركت هر چه بيشتر شوراهاي اسلامي شهر و روستا با بخش تعاون، در شهر كرمانشاه برگزار شد.  به گزارش خبرنگار همشهري در كرمانشاه مرتضي حاجي وزير تعاون در اين همايش با اشاره به قوانين تعاون و شوراها گفت: در قانون شوراها به همكاري با بخش تعاون تاكيد شده  است و در قوانين تعاون نيز متقابلا" به ايجاد تعاوني ها توسط شوراها توصيه شده است بنابراين وظيفه مسئولين هر دو بخش است كه راه كارهاي اجرايي اين قوانين را يافته و به  آن عمل كنند.  وزير تعاون در ادامه با اشاره به تصورات غلطي كه از بخش  تعاون در جامعه وجود دارد. جامعه علمي و دانشگاهي را براي تعريف ادبيات تعاون و پرداختن به نظريه هاي تعاون  فراخواند و گفت: در جامعه ما كمتر نظريه هاي تعاون مطرح  شده و ما هنوز تعريف درستي از تعاون نداريم، هر گروهي از جامعه به نحوي تعاون را براي خود تعريف مي كند، بعضي  مي گويند تعاون يعني بخشي از اقتصاد كه بايد رعايت حال  او را كرد زيرا نمي تواند روي پاي خود بايستد و تعريف  ديگر مي گويد بحث محوري اقتصاد يعني تعاون.  حاجي در قسمت ديگري از سخنانش افزود: بايد تعاون را به  معناي عام آن در نظر گرفت و تعاون را تنها در شركت و ايجاد تعاوني خلاصه نكرد، شوراهاي ا سلامي مي توانند با ايجاد روحيه تعاون در مردم علاوه بر حل بسياري از مشكلات  در جهت توسعه اقتصادي و منافع ملي كشور گام بردارند و بايد توجه داشت كه اقتصاد كشور داراي بخش هاي مختلفي است  و ما نبايد منتظر باشيم دولت همه كارها را انجام دهد بلكه مي توانيم مشكلات بخش اقتصاد را به وسيله ايجاد تعاوني ها حل كنيم.  وزير تعاون عدم سرمايه گذاري در بخش هاي اقتصادي را از مشكلات قابل حل دانست و در تشريح آن گفت: اكنون نرخ بهره  سپرده گذاري در بانكها زياد است كه اين ضدسرمايه گذاري  است، وقتي 20 درصد سود تضمين شده به اوراق مشاركت  بپردازيم، اين در واقع ضدايجاد انگيزه براي سرمايه گذاري  است، اينها مسائلي است كه به احتمال قوي دولت در برنامه  سوم به حل آن خواهد پرداخت.  وي با اشاره به تحقيقاتي كه به تازگي در مورد بنگاه هاي  مطرح اقتصادي جهاني انجام شده است خاطرنشان كرد: نتايج  اين تحقيقات نشان داده است كه سه عامل موفقيت مراكز اقتصادي به ترتيب عبارتند از قدرت ابداع و ابتكار و نوآوري، توسعه همبستگي بين كاركنان و استفاده مناسب از فرصت هاي به دست آمده، كه اگر ما بتوانيم اين عوامل را داشته باشيم قطعا" اقتصادي موفق خواهيم داشت. 
