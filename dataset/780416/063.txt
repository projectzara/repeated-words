 گروه شهرستانها: به منظور استفاده بهينه از منابع موجود آب و يافتن راهكارهاي عملي براي حل مشكل كم آبي همايش يك  روزه فن آوري "گراهام تك "در مشهد برگزار شد.  به گزارش خبرنگار همشهري در مشهد، در اين فن آوري جديد براي تامين آب سالم و آشاميدني براساس استانداردهاي  سازمان بهداشت جهاني، از روش تصفيه مولكولي آب با نوآوري  در روش اسمز معكوس استفاده مي شود.  به گفته گلچين كارشناس آب، در حال حاضر اين فن آوري در كشورهاي پيشرفته اروپا، امريكا، آفريقا و استراليا به  عنوان يك روش برتر با صرفه اقتصادي و بدون آثار سوء زيست  محيطي، جايگزين روشهاي قديمي شده است.  وي گفت: برخي مزيتهاي اين فن آوري شامل نرخ بالاي  بازيافت آبهاي آلوده تا 98 درصد منابع ورودي براساس  ميزان املاح و ناخالصي هاي موجود، نياز نداشتن به مراحل  پيش تصفيه شيميايي و فيزيكي، مصرف كم انرژي و عدم تحميل  هرگونه آثار منفي به محيط زيست است، به طوري كه پس از تصفيه مي توان مواد زايد را مجددا" به محيط اوليه  بازگرداند.  به گفته وي به زودي فن آوري ساخت اين سازه هاي پيشرفته  در داخل كشور امكان پذير خواهد شد.  كوتاه از سراسر كشور گشايش مهمانسراي ييلاقي سد شاه قاسم در ياسوج  ياسوج- خبرنگار همشهري: با حضور مدير عامل شركت آب منطقه  فارس، بوشهر و كهكيلويه و بوير احمد و مقامات محلي استان،  مهمانسراي سد شاه قاسم در 8 كيلومتري ياسوج به  بهره برداري رسيد. اين مهمانسرا به منظور پذيرايي از گردشگران در كنار سد مخزني شاه قاسم و در زميني به مساحت  600 متر مربع در دو طبقه احداث شده و براي ساخت آن 700 ميليون ريال از اعتبارات شركت آب منطقه هزينه شده است.  بهره برداري از 84 طرح عمراني و خدماتي در ايلام  ايلام- خبرنگار همشهري 84 طرح عمراني و خدماتي در زمينه هاي آبخيزداري، شيلات، امور دام، عشايري، عمران  روستايي، صنايع، منابع طبيعي و ترويج درهفته جهاد سازندگي در استان به بهره برداري رسيد.  رئيس سازمان جهاد سازندگي استان ايلام گفت: با اجراي اين  طرحها در شهرستانهاي ايلام، مهران، دهلران، دره شهر،  آبدانان، ايوان و شيروان چرداول علاوه بر ايجاد اشتغال  براي 280 نفر جوياي كار در استان، 2337 خانوار شهري و روستايي از خدمات دولتي برخوردار شدند.  شهردار جديد قمصر كاشان- خبرنگار همشهري: به پيشنهاد شوراي شهر قمصر احمد داودي به عنوان نخستين شهردار انتخابي اين شهر معرفي شد.  وي پيش از اين در اداره آموزش و پرورش كاشان انجام وظيفه  مي كرد.  بهره برداري از 35 طرح عمراني در ساري  ساري- خبرنگار همشهري: سي وپنج طرح عمراني - توليدي و خدماتي جهاد سازندگي شهرستان ساري مورد بهره برداري قرار گرفت.  اجراي اين طرحها كه شامل آسفالت راه روستايي - گرمابه  بهداشتي- آبرساني احداث بندهاي رسوبگير- كارگاههاي آموزش  قالي بافي وخياطي - مرغداري و دامداري است، علاوه بر برخورداري 3450 خانوار روستايي از اين خدمات، براي  هشتادوسه نفر فرصت شغلي مناسب فراهم شده است.  كارمندان معتاد اصلاح يا اخراج مي شوند قم- خبرنگار همشهري: استاندار قم گفت: كارمندان معتاد شاغل در ادارات قم بايد اصلاح يا اخراج شوند وي با اشاره به وجود 200 كارمند معتاد در ادارات دولتي استان  قم افزود: با توجه به صراحت قانون در مورد اخراج  كارمندان معتاد، از حراستهاي ادارات كل كمك خواسته شده و مقرر شده است پس از اتمام مهلت يكماهه، معتادان اصلاح يا اخراج شوند.  بهره برداري از طرح شيلاتي در آذربايجان غربي  اروميه- خبرنگار همشهري: بهره برداري از 5 طرح پرورش و توليد ماهي قزل آلا و كپور در شهرستانهاي سردشت، مهاباد،  ماكو و اروميه آغاز شد.  مدير شيلات آذربايجان غربي ظرفيت توليد اين مزارع را در هر دوره 5/66 تن ماهي ذكر كرد.  همايش تعاونيهاي آبياران استان قزوين  قزوين- خبرنگار همشهري: به منظور ايجاد زمينه هاي جلب مشاركت بهره برداران از منابع آب و فراهم كردن شرايط لازم براي بهره وري بهتر از اين منبع حياتي، نخستين  همايش تعاونيهاي آبياران قزوين برگزار شد. در اين همايش  نقش و وظايف اتحاديه تعاونيهاي آبياران و همچنين حوزه  فعاليت آنها مورد بررسي قرار گرفت.  علي نژاد مدير كل تعاون قزوين در اين همايش از تشكيل  تعاونيهاي آبياران به عنوان نمونه اي از همكاري  روستائيان در ايجاد تشكلهاي قانوني و تعاوني ياد كرد.  كمك سازمان جهاني فائو به توسعه كشاورزي  مناطق زلزله زده اردبيل  اردبيل- خبرنگار همشهري: به گفته رئيس سازمان كشاورزي  استان اردبيل، سازمان خواربار جهاني(فائو)براي شتاب بخشي به روند توسعه كشاورزي در مناطق زلزله زده اردبيل 2 هزار تن سيمان به سازمان كشاورزي استان تحويل مي دهد تا در ساخت كانال هاي آبياري بتوني در مناطق زلزله زده نير و سرعين با نظارت نمايندگان فائو به مصرف رسد.  وي با اشاره به كوتاه بودن زمان تعيين شده براي مصرف  سيمان مزبور، خواستار مساعدت بيشتر مسئولين استاني براي  جذب به موقع آن شد.  تپه چغا در خوزستان اثر ملي شناخته شد اهواز- خبرنگار همشهري: تپه باستاني "چغا" در مدخل  ورودي شهر گتوند خوزستان در شمار آثار ملي كشور به ثبت  رسيد و تحت حمايت سازمان ميراث فرهنگي كشور قرار گرفت.  معاون پژوهشي ميراث فرهنگي خوزستان گفت: براساس تحقيقات  باستان شناسي، اين تپه از هزاره سوم قبل از ميلاد مسكوني  بوده و شواهد باستان شناسي براي اثبات اين ادعا وجود دو آرامگاه آجري با طاقهاي هلالي به شيوه رومي است كه از دوره عيلامي ها باقي مانده است. 
