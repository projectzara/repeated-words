 روزنامه سلام، ديروز با انتشار نامه اي از سعيد امامي(اسلامي)از عوامل اصلي قتل هاي زنجيره اي وجه  تازه اي از شخصيت و عملكرد وي را به نمايش گذاشت.  سعيد امامي(اسلامي)در نامه اي كه در تاريخ 16/7/77 خطاب به" مقام محترم وزارت "نوشته، از وضع فرهنگي كشور ابراز نگراني كرده و از مافوق خودخواسته است براي "فضاسازي  فرهنگي و كنترل آن، ساماندهي فرهنگي و ايجاد نظام فرهنگي  كشور" براي اهل قلم محدوديت هايي قائل شود.  سعيد امامي در اين نامه با ذكر نام چند نويسنده از جمله  محمد مختاري يكي از قربانيان قتل هاي زنجيره اي، آنان را به ايجاد مشكلات امنيتي متهم كرده و درنهايت اعلام كرده  است، بايد ترتيبي اتخاذ شود كه نويسندگان، مترجمان و گزارشگران روزنامه ها نيز پاسخگوي نوشته هاي خود باشند.  از نكات جالب توجه در اين نامه اين است كه به وزير اطلاعات پيشنهاد كرده است، مميزي پيشنهادي به حوزه هاي  هنري مانند كتاب، سينما، موسيقي، تئاتر و غيره نيز تعميم  داده شود. 
