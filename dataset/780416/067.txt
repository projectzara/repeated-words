 گروه سياسي: حجت الاسلام والمسلمين موسوي لاري در جمع  مسئولان و نمايندگان احزاب و گروههاي سياسي بر تلاش  وزارت كشور به منظور برگزاري سالم و قانونمند انتخابات  مجلس ششم تاكيد كرد.  به گزارش خبرنگار همشهري وزير كشور در پنجمين نشست مشترك  با نمايندگان احزاب ضمن تاكيد بر اين نكته كه زيربناي  حركت در دولت خاتمي مشاركت عمومي بر مبناي برآيند تنوع  سليقه هاست، به تقارن زماني برگزاري انتخابات مجلس ششم  در سال امام خميني(ره)اشاره كرد و گفت: برگزاري  انتخابات به مثابه جلوه اي از مردمسالاري نظام مستلزم  حضور و مشاركت جدي مردم و نيز التزام تشكل هاي سياسي به  ضوابط قانوني است.  وي در توضيح نظر خود اظهار كرد: وزارت كشور به عنوان  مسئول اجرايي انتخابات بر خود تكليف مي داند با برگزاري  انتخاباتي سالم و فراگير ميدان حضور تمام كساني را كه با پايبندي به قواعد بازي سياسي اجتماعي در چهارچوب قانون  اساسي و مقررات نظام وارد عرصه مي شوند فراهم كند.  وزير كشور با اشاره به اين كه قانون انتخابات در همه  ادوار مجلس دستخوش تغييراتي شده به لايحه ارسالي دولت كه  در زمينه اصلاح قانون انتخابات ماههاست تقديم مجلس شده و نيز طرح مدون نمايندگان در همين زمينه اشاره كرد و گفت:  جهت گيري دولت خاتمي اساسا" بر مبناي تنش زدايي در سطح  روابط داخلي و خارجي نظام استوار شده و در لايحه مذكور هم بينش تاييد صلاحيت داوطلبان بر اين مبنا استوار شده  كه اصل بر برائت داوطلب قرار گيرد.  وزير كشور در ادامه افزود: اگر اين بينش صدر كار قرار گيرد و اصل بر برائت شهروندان - كه قطعا" در مقام داوطلب انتخاباتي خود را ملتزم به رعايت قواعد و قوانين موضوعه  كشور مي بيند- باشد، طبيعتا" انتخاباتي برگزار خواهد شد كه همه امور مربوط به آن از قبيل صف آرايي هاي سياسي،  التزام تشكل ها به ضوابط و چگونگي برگزاري نشاندهنده  بلوغ سياسي نظام خواهد بود. حجت الاسلام والمسلمين موسوي  لاري همچنين ضمن اعلام اين نكته كه وزارت كشور به منظور دستيابي به شرايط بهينه برگزاري انتخابات تاكنون چندين  نشست مشترك با نمايندگان مجلس و اعضاي شوراي نگهبان  داشته تفكيك وظايف اجرا و نظارت در زمينه برگزاري  انتخابات را از جمله عوامل موءثر در درك صحيح ضوابط قانوني نظام براي فعاليتهاي سياسي دانست. وي همچنين ضمن  اظهار اميدواري براي برگزاري انتخابات سالم و جامع  انتخابات مجلس ششم از گروهها، احزاب سياسي و اصحاب مطبوعات درخواست كرد با همياري و مساعدت فكري و ارائه  نظريات كارشناسي مسئولين را در جهت فراهم آوردن شرايط مناسب براي برگزاري انتخابات ياري كنند.  در نشست روز گذشته كه پنجمين دور گفتگوي مستقيم وزير كشور، مسئولين سياسي وزارتخانه و نمايندگان احزاب و گروههاي سياسي بود تاج زاده معاون سياسي اجتماعي وزير كشور، محمدعلي انصاري رئيس موءسسه تنظيم و نشر آثار امام،  موحدي ساوجي رئيس كميسيون ماده ده احزاب و نمايندگان  دهها حزب و گروه سياسي كشور حضور داشتند.  در جلسه روز گذشته همچنين اعلام شد كه مرحله اول همايش  مشاركت سياسي احزاب و انتخابات در تاريخ هفدهم مردادماه  برگزار خواهد شد. 
