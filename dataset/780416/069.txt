 گروه سياسي: الياس حضرتي نماينده رشت روز گذشته در سخنان  پيش از دستور خود كه در جلسه علني مجلس ايراد شد با اشاره به تصميم مجلس براي اداره شدن سيستم اطلاعاتي كشور به صورت وزارتخانه گفت: علت اين امر تمايل گرايش  نمايندگان ملت به سازماندهي مردمي نظام اطلاعاتي و امنيتي كشور بود.  وي گفت: معني اين تصميم آن بود كه وزير اطلاعات با راي  نمايندگان مردم انتخاب شود، هرگاه لازم شد از وزير اطلاعات سئوال شود، از عملكرد وزارتخانه تحقيق و تفحص  صورت گيرد و در نهايت در صورت لزوم وزير استيضاح و عزل  شود اما دوستان نماينده، بيائيد صادقانه خود را نقد كنيم  و اين نكته را بررسي كنيم كه چرا طي 15 سال كه از تشكيل  وزارت اطلاعات مي گذرد براي يك بار هم مجلس از ابزارهاي  نظارتي و كنترل فرديش استفاده نكرده است؟ حضرتي گفت: همه نمايندگان محترم با شعار و آرزوي مثل  مدرس بودن وارد مجلس شده ايم و به مردم قول داده ايم و در قسم نامه تعهد داده ايم كه شجاعانه آنچه را ايفاي  وظيفه نمايندگي و در جهت مصالح اسلام و ملت است به انجام  برسانيم اما آيا واقعا" در 15 سال گذشته هيچ نكته  تاريكي در عملكرد وزارت اطلاعات وجود نداشت كه شجاعانه  به آن بپردازيم؟ حضرتي گفت: شايد از اين حيث ما هم شريك جرم در اين ماجرا باشيم. 
