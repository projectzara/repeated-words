 گروه سياسي: تحصن اعضاي شوراي مركزي اتحاديه اسلامي  دانش آموختگان(تشكيلات طبرزدي)با بازداشت اعضاي اين  تشكل خاتمه يافت.  به گزارش خبرنگار همشهري اتحاديه اسلامي دانش آموختگان  دانشگاهها در اعتراض به بازداشت حشمت الله طبرزدي سردبير هفته نامه" هويت خويش "كه از چندي پيش در زندان به سر مي برد، با صدور بيانيه اي اعلام كرد از ساعت 14 روز سه شنبه(ديروز)اقدام به تحصن نامحدود در مقابل دفتر سازمان ملل خواهند كرد. بنابه اين اطلاعيه اعضاي تشكيلات  طبرزدي درصدد بودند تا آزادي دبيركل و يكي ديگر از اعضاي  تشكيلات خود به اين تحصن ادامه دهند، اما روز گذشته در نخستين دقايق حضور اعضاي شوراي مركزي در مقابل ساختمان  سازمان ملل تحصن كنندگان توسط عوامل نيروي انتظامي  بازداشت شده و با خودرو به محل نامعلومي منتقل شدند.  تعدادي از افراد شناخته شده كه عموما" در تهاجم به  تجمعات دانشجويي شركت فعال دارند نيز روز گذشته همزمان  باحضور اعضاي تشكيلات طبرزدي در محل تحصن حضور يافته  بودند و در گروههاي محدود چند نفره در منطقه اجتماع كرده  بودند اما به دليل پوشش گسترده امنيتي نيروي انتظامي،  ميان حاضران پراكنده در محل و اين افراد درگيري به وجود نيامد.  يادآور مي شود تشكيلات مذكور هفته گذشته با صدور اطلاعيه اي اعلام كرده بود در اعتراض به بازداشت طبرزدي  با مجوز وزارت كشور اقدام به تجمع و تظاهرات در پارك  لاله خواهد كرد كه در پي عدم صدور مجوز از سوي وزارت  كشور، اين تشكيلات اقدام به برگزاري تحصن در مقابل دفتر سازمان ملل كرد.  يك مقام مسئول وزارت كشور در گفتگو با خبرنگار همشهري در باره علت عدم صدور مجوز وزارتخانه براي انجام تحصن  تشكيلات يادشده اعلام كرد گروه طبرزدي اساسا" براي  برگزاري تحصن در مقابل دفتر سازمان ملل درخواست مجوز از وزارت كشور نكرده بودند، از همين روي برگزاري تحصن بدون  مجوز وزارت كشور غيرقانوني محسوب مي شود. 
