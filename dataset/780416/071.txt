 ملاحظاتي در باب طرح تغيير قانون انتخابات(7) ماده 30 طرح پيشنهادي اصلاح قانون انتخابات اشخاص محروم  ازداوطلب شدن نمايندگي مجلس را احصا كرده است.  اين ماده كه در 11 بند تنظيم شده، در بندهاي اول، دوم و دهم به محروميت ناشي از سوابق اشخاص پيش از پيروزي  انقلاب اسلامي و در بندهاي سوم، چهارم، پنجم، هفتم و نهم  به محروميت ناشي از سوابق اشخاص پس از 22 بهمن 57 و در بندهاي ششم، هشتم و يازدهم به محروميت ناشي از سوابق  اشخاص فارغ از زمان محكوميت اشاره دارد. بندهاي مربوط كه  به سوابق اشخاص پيش از پيروزي انقلاب مانع داوطلب شدن  نمايندگي مجلس مي شود به شرح ذيل است.  1- كساني كه در جهت تحكيم مباني رژيم سابق نقش موءثر داشته اند.  2- ملاكين بزرگ كه زمينه هاي موات را به نام خود ثبت  داده اند.  10- وابستگان به رژيم سابق از قبيل اعضاي انجمنهاي شهر و شهرستان و وابستگان به تشكيلات فراماسونري و هيات رئيسه  كانونهاي حزب رستاخيز و حزب ايران نوين و اعضاي فعال  آنها، نمايندگان مجلس سنا و شوراي ملي سابق.  اشخاص موضوع بندهاي دوم و دهم ماده 30 طرح پيشنهادي  كمابيش روشن است اما منظور از كساني كه د رجهت تحكيم  مباني رژيم سابق نقش موءثر داشته اند چيست؟ آيا منظور معلمي است كه شاگرد او بعدها در دستگاه شاه،  وزير شده و يا به عضويت ساواك درآمده است؟ آيا منظور كارگري است كه مثلا" با حاصل تلاش او نفت صادر شده و از عايدات آن در جهت مناسبات با اسرائيل و آمريكا بهره برداري شده است؟ آيا منظور واعظي است كه پيش از انقلاب بر منابر به جان  شاه دعا كرده است؟ بديهي است كه منظور از كساني كه در جهت تحكيم مباني رژيم سابق نقش موءثر داشته اند اين گونه  افراد نيستند.  جرائم منتج به تحكيم رژيم سابق اولين بار در آئين نامه  دادگاهها و دادسراهاي انقلاب مصوب 27 خرداد 1358 مورد تصريح قرار گرفت.  ماده 2 اين آئين نامه صلاحيت دادگاههاي انقلاب اسلامي را به شرح ذيل احصاء كرده است.  1- قتل و كشتار به منظور تحكيم پهلوي و سركوب مبارزات  مردم ايران به آمريت و مباشرت.  2- حبس و شكنجه مردم مبارز به آمريت و مباشرت و بندهاي  سوم، چهارم و پنجم كه خارج از بحث ما است.  توجه كنيد كه اين آئين نامه در اوج تب و تابهاي ناشي از پيروزي انقلاب و جلوگيري از اجراي عدالت خياباني به  تصويب رسيده است. به گونه اي كه حتي اعضاي ساواك به صرف  عضويت در ساواك مجرم شناخته نشده اند بلكه آندسته از ساواكي ها كه در حبس و شكنجه مردم مبارز به آمريت و مباشرت دخيل بوده اند هدف قرار گرفته اند. بند اول نيز بيشتر به ماموران حكومت نظامي كه به قتل و كشتار و سركوب مردم در جريان مبارزات عليه رژيم سابق مبادرت كرده اند اختصاص دارد.  در قانون تشكيل دادگاههاي عمومي و انقلاب مصوب 22 تير ماه 1373 در ذيل ماده 5 دادگاههاي انقلاب در رسيدگي به  جرائم ذيل ذيصلاح شناخته شده اند.  1- كليه جرائم عليه امنيت داخلي و خارجي و محاربه يا افساد في الارض.  2- توهين به مقام بنيانگذار جمهوري اسلامي ايران و مقام  معظم رهبري.  3- توطئه عليه جمهوري اسلامي ايران يا اقدام مسلحانه و ترور و تخريب موءسسات به منظور مقابله با نظام.  4- جاسوسي به نفع اجانب.  5- كليه جرائم مربوط به قاچاق و مواد مخدر.  6- دعاوي مربوط به اصل 49 قانون اساسي.  همانطور كه ملاحظه مي كنيد در سال 73 هنگام تدوين و تصويب قانون اخيرالذكر اساسا" بحث جرائم مربوط به تحكيم  رژيم سابق حذف شده است. البته اين به آن معني نيست كه در سال 73 قانونگذار اقدامات مربوط به تحكيم رژيم سابق به  قرار آنچه در بندهاي اول و دهم آئين نامه اجرايي  دادگاههاي انقلاب آمده است را جرم تلقي نمي كرده، بلكه  منظور آنست كه قانونگذار فرض كرده كه اشخاص موضوع بندهاي  اول و دوم آئين نامه اجرايي دادگاههاي انقلاب به سزاي  اعمال خود رسيده اند و چون اساسا" رژيم سابقي وجود ندارد كه افراد جديدي در ذيل اين عنوان متهم و محكوم شوند لذا در قانون تاسيس دادگاههاي عمومي و انقلاب در سال 73 اساسا" از تحكيم كنندگان، قاتل، سركوبگر و شكنجه گر رژيم  سابق ذكري به ميان نيامده است. حال اگر در بيست و يكمين  سالگرد پيروزي انقلاب يكي از اشخاص موضوع بندهاي اول و دوم آئين نامه اجرايي دادگاههاي انقلاب كه قاتل، سركوبگر و شكنجه گر بوده به نمايندگي مجلس طمع كند، فقط از داوطلبي نمايندگي محروم خواهد بود؟!  آنچه در بند اول ماده 30 لايحه پيشنهادي اصلاح قانون  انتخابات آمده تكرار نكته اي است كه همواره در قوانين  انتخابات مصوب پس از پيروزي انقلاب به چشم مي خورد.  تاكنون يكبار اعلام شده كه فردي براي نامزدي شركت در انتخابات مجلس با استناد به اينكه وي در تحكيم رژيم سابق  مشاركت داشته، رد صلاحيت شده است او نيز فردي است كه  قريب ده سال سابقه وزارت در جمهوري اسلامي ايران دارد و امام خميني(ره)ماموريت هاي حساس و متعددي را به وي  سپرده است.  در راهروههاي مجلس  * خبر روز گذشته روزنامه سلام در مورد اينكه سعيد اسلامي  پيشنهاد دهنده اصلاح قانون مطبوعات بوده است مانند بمبي  در مجلس منفجر شد.  يكي از نمايندگان نسخه اي از روزنامه سلام را به آقاي  ناطق نوري نشان داده است ظاهرا" آقاي ناطق نوري حاضر به  خواندن خبر نشده است اما مرتضي نبوي كه در كنار ناطق  نوري بوده به نماينده گفته است: اين طرح را ما دوره  چهارم به مجلس داده بوديم. نماينده گفت: آن طرح با اين  طرح فرق مي كند، نبوي گفت: مي گويند اين طرح را سعيد اسلامي نوشته است؟ نماينده گفت: ظاهرا" شما بهتر مي دانيد؟ * در راهروههاي مجلس شنيده شد كه آقاي ناطق نوري رئيس  مجلس شوراي اسلامي قصد دارد در جلسه علني امروز مجلس به  عنوان موافق طرح اصلاح قانون مطبوعات سخن بگويد. رئيس  مجلس معمولا" به عنوان موافق يا مخالف طرحها و لوايح سخن  نمي گويد.  * قرار بود امروز رئيس جمهوري از ساوجبلاغ ديدار كند اما نمايندگان جناح چپ از وي خواستند براي حضور نمايندگان در جلسه علني امروز و شركت در راي گيري طرح اصلاح قانون  مطبوعات اين سفر به تعويق بيفتد، ظاهرا" اين درخواست  نمايندگان پذيرفته شده است. همچنين از دكتر معين نيز كه  قرار بود به ياسوج برود درخواست شده است سفر خود را به  تعويق بيندازد.  * شنيده شد نمايندگان جناح چپ درخواست خود را مبني بر گرفتن راي با ورقه و علني به هيات رئيسه مجلس ارائه  داده اند. در اين نوع راي گيري، اسامي نمايندگان موافق و مخالف طرح اصلاح قانون مطبوعات مشخص مي شود.  * همچنين شنيده شد اقدام هايي در جريان است كه مسئله  قتل هاي زنجيره اي به شكل ديگري مطرح شود.  ظاهرا" عده اي در صدد اثبات سخنان آقاي حسينيان مبني بر دخالت جناح چپ در قتل هاي اخيرند.  * هيات تحقيق و تفحص قتل ها در كميسيون شوراها و امور داخلي مجلس تشكيل شد اعضاي هيات عبارتند از: موحدي  ساوجي(تهران)، سلمان خدادادي(بناب و ملكان)، قندهاري(گرگان)، مصطفي زارعي(سروستان)، حسين ايراني(قم)، فضلعلي(تويسركان)، احمدي(شاهرود)، مهدوي(ابهر)، غني زاده(اروميه)، محبي نيا(مياندوآب)، رسولي نژاد(دماوند)، رجب رحماني(تاكستان)اخوان(تفرش)و زادسر(جيرفت)، قابل ذكر است كه تنها دو نفر از نمايندگان  جناح چپ در اين هيات عضويت دارند و بقيه از نمايندگان  جناح راست هستند.  * حزب همبستگي ايران اسلامي قرار است به زودي جلسه اي با آيت الله كروبي تشكيل دهد، اين جلسه در مورد انتخابات  مجلس ششم است.  * روز گذشته آيت الله خزعلي عضو فقهاي شوراي نگهبان كه  در مجلس حضور داشت به پرسش خبرنگاران در مورد شايعه  استعفا از عضويت شوراي نگهبان پاسخ نداد و در مورد مصاحبه با خبرنگاران نيز گفت: هر وقت مطبوعات عناد خود را كنار گذاشتند مصاحبه مي كند.  خبرهاي كوتاه  * گروههايي از دانشجويان دانشگاههاي تهران ديروز در مقابل سفارت فرانسه تظاهرات كردند و اظهار نظر مداخله گرانه شماري از نمايندگان مجلس اين كشور در امور داخلي ايران را محكوم كردند.  * وزير فرهنگ يونان ديروز با تقدير از فرهنگ و تمدن  ايران، از ابتكار آقاي سيدمحمد خاتمي رئيس جمهوري براي  گفت وگوي تمدن ها حمايت كرد.  * دكتر حبيبي بعدازظهر دوشنبه وارد بوگوتا پايتخت  كلمبيا شد و در فرودگاه بين المللي "ال دورادو" مورد استقبال" گوستاويل "معاون رئيس جمهوري اين كشور قرار گرفت.  * رائد موسوي فرزند كاردار سفارت ايران در لبنان كه پدرش  17 سال پيش توسط عوامل فالانژ ربوده شد، به نقل از رئيس  كميته دفاع از زندانيان در شهر ناصره فلسطين اشغالي، گفت:  ديپلماتهاي ايراني زنده و در اسرائيل محبوس هستند.  * حجت الاسلام والمسلمين ناطق نوري ديروز در ديدار اعضاي  شوراي مركزي ستاد برگزاري نماز جمعه تهران بر تداوم  اقامه نماز جمعه و ضرورت برنامه ريزي جهت برگزاري بهتر آن و همچنين تبليغ امر به معروف و نهي از منكر تاكيد كرد.  * وزير امور خارجه با ارسال نامه اي براي دبيركل سازمان  ملل متحد، رئيس كميته بين المللي صليبسرخ، رئيس دوره اي  اتحاديه اروپا، نخست وزير لبنان و وزير خارجه سوريه  خواستار ادامه تلاش ها براي آزادي چهار ديپلمات ايراني  شد.  * آقاي سيدمحمد خاتمي رئيس جمهوري با ارسال پيامي براي  اميل لحود رئيس جمهوري لبنان فرارسيدن ايام فرخنده ولادت  با سعادت پيامبر گرامي اسلام را به وي تبريك گفت. 
