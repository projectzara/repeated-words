 سرشت اصلي انسان با طبيعت خو گرفته و مانوس به زيست در كنار عناصر طبيعت است. انسان پس از تقلاها و تلاشهايي  روزانه در پي رفع خستگي و به دست آوردن نيرويي تازه براي  آغاز و از سرگيري فعاليت روز ديگر است و در صورتي كه قصد استفاده از اوقات فراغت داشته باشد، نشستن ساعتي برطرف  رودخانه يا جنگل و مرتعي سبز را در منظر خويش مجسم  مي نمايد و چه بسا حتي با تجسم آن آرام مي گيرد.  شايد تفسير چرايي اين قضيه براحتي امكان پذير نباشد، اما قطعا" يكي از دلايل غيرقابل انكار اين مسئله روانشناسي  رنگ سبز است كه چون همواره نمايانگر طبيعت و سبزه و حيات  و تنفس است در ناخودآگاه ذهن انسان تداعي آرامش مي كند.  اين شايد يكي از دلايل اساسي فلسفه كاشت چمن و سبزه در شهرهاي بزرگ و صنعتي جهان است، چرا كه اين امكان را به  انسان گرفتار و پردغدغه مي دهد كه در گذر از معابر شهري  بار سنگين ازدحام جمعيت و ترافيك اتومبيلها بر اعصابش  حتي الامكان تاثير كمرنگتري بگذارد.  از اين روي است كه منطق گسترش فضاي سبز در شهرهاي بزرگ  ضرورتي مهم پيدا مي كند و لذا توجه به اين مهم در دستور كار مسئولين شهري قرار مي گيرد.  بياد دارم سال 72 بود كه روزي استادمان سر كلاس درس از سبز شدن ناگهاني و به يكباره شهر تهران ابراز تعجب كرد.  از ما جوياي علت اين سبزي شد كه به اعتقادش مانند شرياني  به روح بي رمق تهران جاري شده است. همه گفتند دليلش ريزش  بارانهاي بهاري بود. اما او در پاسخ گفت كه آمار و ارقام  چنين نشان نمي دهد و ميزان بارانهاي اخير با بارانهاي  سالهاي گذشته تفاوت فاحشي ندارد از آنجا كه حرفه ام  مترجمي است و با خارجيها گفتگو دارم، آنها هم همين مطلب را از من سئوال داشتند. اما آن مقطع برايشان جواب واضحي  نداشتم.  از آن ايام كه دانشجو بودم سالها مي گذرد. سالهايي كه به  يمن وجود شهرداري توانا، تهران يكباره رختي سبز بر تن  كرد و آفتاب آمد دليل آفتاب!...  آن زمان كرباسچي را نمي شناختم. چون در تاريخ ميهن ما كمتر سابقه داشت كه مديري بتواند از پس سيستم پيچيده و تودرتوي بوروكراسي ايران با قدرت اجرايي بالايي فاتح و پيروز سربرآورد و به اصطلاح كن فيكن نمايد.  آري.. امروز و در اين لحظه همان خارجيها از من مي پرسند كه شهردار موفقتان به چه جرمي زنداني شده؟ فكر مي كنيد بايستي در جوابشان چه بگويم كه سرفرازي  ايران آباد و عزيزمان و نيز انقلاب شكوهمند و تاريخي مان  زير سئوال نرود؟!...  ن. نيازاده 
