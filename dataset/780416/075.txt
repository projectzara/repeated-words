   درس تازه براي دكتر" كيم " موجوديت كشتي فرنگي آسيا تنها شش كشور نيست  گروه ورزشي: نزول كشتي فرنگي در قاره پهناور آسيا را آسيايي ها خود بوجود آورده اند كه اين مهم بخشي به دليل  شرايط اقليمي موجود در اين قاره و بخشي نيز ناشي از عملكردها و رفتارهاي غلط صاحبان اين رشته است. در دنياي  پر تلاطم امروز كه ورزش از حالت انحصاري گذشته خود خارج  گشته و در گوشه و كنار جهان از گستردگي و حيات تازه اي  برخوردار شده است، اگر در نقطه اي نتيجه منفي حاصل شود،  بيشتر از آنكه ناشي از موجوديت و خلاقيت هاي ذاتي و فطري  باشد، معلول عملكردهاي ضعيف و بي ريشه است. در مورد كشتي  فرنگي و نزول وحشتناك آن در آسيا خيلي ساده نگري است كه  آسيايي ها باز هم به انتظار نسخه هاي شفابخش غربي ها باقي بمانند. اين فكر و خيال باطلي است و اگر هم در اين  زمينه بعضي از كشورهاي آسيايي نظير كره جنوبي و چين به  صورت مقطعي به نتايجي هم رسيده اند، هرگز در روند پوشش  كاستي هاي موجود در اين قاره گره گشا نيست و از زاويه  ديگر اين امر حتي بسياري از كشورهاي رقيب را كه در اندازه هاي طبيعي ياراي برابري و رقابت ندارند، به انزوا مي كشاند. امروز كشتي فرنگي در آسيا در بدترين دوره  تاريخ خود قرار گرفته است و عدم استقبال كشورهاي اين  قاره از دومين دوره پيكارهاي كشتي فرنگي جوانان آسيا در تهران نيز نشان از همه آن چيزهايي است كه به آن اشاره  كرديم.  حضور تنها 41 كشتي گير زير 20 سال از 6 كشور آسيايي در دومين دوره رقابت هاي كشتي فرنگي قهرماني جوانان آسيا در حقيقت درس تازه اي براي دكتر" كيم "رئيس كنفدراسيون كشتي  آسيا است كه اين بار در تهران به اين حقيقت مسلم برسد كه  رياست بر كشتي آسيا ظرافت و حكمت خاصي دارد كه شايد وي و همكارانش از آن برخوردار نباشند. نزول كشتي آسيا در تمامي رده ها اين موضوع را ثابت مي كند.  نتايج رقابت هاي دور اول كشتي فرنگي قهرماني جوانان آسيا دومين دوره مسابقه هاي كشتي فرنگي و آزاد قهرماني  جوانان زير 20 سال آسيا، صبح ديروز در رشته فرنگي با برتري محسوس كشتي گيران جوان ايران در سالن شهداي هفتم  تير تهران آغاز شد.  در روز نخست رقابتهاي كشتي فرنگي كه در آن 41 كشتي گير از شش كشورايران، ژاپن، هندوستان، قزاقستان، قرقيزستان و اردن حضور دارند، جوانان فرنگي كار ايران با پيروزي هاي  پي در پي در مقابل حريفان آسيايي، گام نخست را براي كسب عنوان قهرماني محكم برداشتند.  تيم كشتي فرنگي جوانان ايران در دور نخست اين رقابتها صاحب هشت پيروزي و تنها يك شكست شد.  " حميدرضا نصيري "نماينده تيم كشورمان در وزن 50 كيلوگرم  و دارنده مدال طلاي نوجوانان جهان در سال 95 در مبارزه اي نزديك و پاياپاي در برابر" آست ايمان بايف "از قزاقستان با راي داوران بانتيجه 2 بر 2 برنده از تشك  خارج شد. در اين وزن، "شيرزاد كاپاروف "از قرقيزستان،  " يوهيكو كونوسو" از ژاپن را 11 بر يك مغلوب كرد. تنها شكست تيم ايران در وزن 54 كيلوگرم حاصل شد. در اين وزن  " حسن رنگرز" عليرغم انتظاري كه به پيروزي وي مي رفت،  مبارزه را بانتيجه 5 بر 2 به "اوران خليل اف "از قرقيزستان واگذار كرد.  كشتي ديدني و زيباي "اوخش خاتري "از هندوستان و " ژارموخانبت اوريك بايف "از قزاقستان در اين وزن بانتيجه  15 بر 13 به سود كشتي گير هندي به پايان رسيد.  در وزن 58 كيلوگرم، "مهدي هدايي "از ايران در برابر " يوسف خليل الحسنات "از اردن بانتيجه 8 بر يك برنده شد.  در اين وزن، "آخيت جان ژيگاربايف "از قزاقستان در آغاز مبارزه با" سورندر پارساد" از هندوستان، حريف هندي را با فن كمر ضربه فني كرد. "شهرام خاكسار" نماينده تيم ايران  در وزن 63 كيلوگرم و دارنده مدال برنز جوانان جهان در سال 98 در قاهره به راحتي "تاكاشي موراساكي "از ژاپن را 11 بر صفر مغلوب كرد در اين وزن فقط سه كشتي گير حضور دارند.  در وزن 69 كيلوگرم، "پرويز زيدوند" از ايران و قهرمان  نوجوانان جهان در سال 96، "مارليس آسانف "از قزقيزستان  را 7 بر صفر مغلوب كرد در حاليكه در سه دقيقه نخست اين  مبارزه، امتيازي براي دو كشتي گير حاصل نشد، زيدوند در آغاز سه دقيقه دوم در حالت "كمر در كمر"، كشتي گير قرقيز را خاك كرد و سپس با فن كنده فرنگي كه به زيبايي تمام  اجرا شد جمعا" چهار امتياز بدست آورد. وي سپس با يك خاك  و بارانداز سه نمره ديگر گرفت واين كشتي را 7 بر صفر بسود خود به پايان رساند.  در اين وزن، "ثابت كاسنوف "از قزاقستان 5 بر 2" كوجي  كوتو" از ژاپن را مغلوب كرد.  در وزن 76 كيلوگرم، "مهدي عليجاني "از ايران در آغاز مبارزه با" راوان كومار" از هندوستان، حريف هندي را با كمرگيري برق آسا به روي پل برد و او را 50 ثانيه روي پل  نگه داشت و جمعا شش امتياز بدست آورد.  عليجاني در ادامه كار با خاك و بارانداز صاحب سه امتياز ديگر شد و با پيچ كمر، كشتي گير هندي را از بالا به روي  پل زد و با گرفتن سه امتياز ديگر به پيروزي 12 بر يك  رسيد. در اين وزن، "موگا تاچي "از ژاپن 7 بر صفر بر " يحيي محمد ابوتبيخ "از اردن غلبه كرد.  در وزن 85 كيلوگرم، "مهدي رحيمي "از ايران موفق شد " يوسوكي موري كاكو" كشتي گير بلندقامت ژاپني را با اجراي  فنون بارانداز، نيم تيغ و كمرگيري 10 بر صفر مغلوب كند.  در اين وزن، "عبدالله جبرائيلف "از قزاقستان 11 بر يك  بر" حسن محمود ال اراج "از اردن غلبه كرد.  در وزن 97 كيلوگرم، "فرهاد كفايي زاده "از ايران با اجراي فنون سالتو و بارانداز، "موكش كومارط" از هندوستان  را 8 بر صفر شكست داد در اين وزن، "ژوسلان اصلان بايف " از قرقيزستان در برابر" شينتاروماروياما" از ژاپن 13 بر يك برنده از تشك بيرون آمد.  در وزن 130 كيلوگرم كه در آن تنها سه كشتي گير شركت  دارند،" پيام زرين پور" از ايران در مقابل "آنيل كومار"  از هندوستان با گرفتن ليفت كه سپس به بارانداز از بالا تبديل شد، پشت كشتي گير هندي را به تشك دوخت و به پيروزي  ضربه فني دست يافت. 
