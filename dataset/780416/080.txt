   گروه ورزشي: تيم ملي مشت زني ايران به آمريكا دعوت شد.  فتح الله صابري نياكي دبير فدراسيون مشت زني با اعلام  اين مطلب به خبرنگار همشهري گفت: فدراسيون مشت زني  آماتور آمريكا با ارسال دعوتنامه از تيم ملي مشت زني  ايران دعوت به عمل آورد تا در پيكارهاي مردان آماتور جهان كه طي روزهاي 29 مرداد تا 5 شهريور ماه سال جاري در ايالت تگزاس برگزار مي شود حضور پيدا كند.  وي در مورد اينكه آيا تيم ايران در اين رقابت ها شركت  مي كند يا نه گفت: در صورتي كه بودجه و هزينه بليت رفت و برگشت تامين شود با صلاحديد رئيس فدراسيون مشت زني  تصميم داريم تا با چند مشت زن زبده راهي اين سفر شويم.  دبير فدراسيون مشت زني با اشاره به برنامه جديد اين  فدراسيون، توجه به جوانان و آموزش را از مهم ترين برنامه هاي  مشت زني در سال جاري ذكر كرد و اعلام داشت: براي  اولين بار فدراسيون مشت زني در پي تربيت مدرس است و مربي  كوبايي نيز از هنگامي كه به ايران آمده تاكنون كلاس هاي  پرثمري داشته و مربيان شركت كننده در اين كلاس ها با نكات تازه اي آشنا شدند.  وي حضور تيم ملي مشت زني ايران در بيستمين دوره مسابقات  قهرماني آسيا را كه طي روزهاي 24 مهرماه تا 2 آبان ماه  در ازبكستان برگزار مي شود، از بااهميت ترين برنامه  مسابقاتي اين فدراسيون اعلام كرد و در اين مورد گفت:  تمام تلاش فدراسيون و مربيان اين خواهد بود تا در اين  پيكارها كه جنبه انتخابي المپيك سيدني را دارد،  سهميه هاي لازم را بگيريم. 
