   گروه ورزشي: مسابقات قهرماني جهان جاي تجربه اندوزي نيست  و بايد ورزشكاراني را به چنين ميدانهايي فرستاد كه از هر نظر آماده و باتجربه باشند.  رئيس فدراسيون جودو با اعلام اين مطلب در جمع خبرنگاران  افزود: نظر قبلي ام مبني بر اعزام مدال آوران جودو در آسيا به مسابقات جهاني تغيير كرده و اعتقاد دارم كه با توجه به اهميت اين رقابت ها بايد در انتخاب و اعزام  نفرات وسواس بيشتري به خرج داد.  محمد درخشان با اشاره به موفقيت تيم جودو ايران در مسابقات قهرماني آسيا گفت: حالا در آسيا مشكل  فوق العاده اي نداريم و حتي شكست هاي قهرمانان ما در بعضي اوزان از نفرات تيم كره جنوبي قهرمان پيكارها با امتيازهاي پائين بود.  وي سطح پيكارهاي قهرماني آسيا را با وجود شركت داشتن  نفرات تيم(ب)ژاپن بسيار بالا ذكر كرد و عنوان داشت:  جدا از تيم ژاپن كه نفرات اصلي خود را براي شركت در مسابقات جهاني بيرمنگام به ميدان نفرستاد، بقيه تيم ها همچون كره جنوبي، ايران، ازبكستان، مغولستان و چين با بهترين نفرات خود در مسابقات حاضر شدند.  رئيس فدراسيون جودو در ارزيابي نفرات و نتايج كسبشده  توسط آنان گفت: به جز محمود ميران ديگر شركت كنندگان  بهتر از گذشته خود بودند كه اين امر نشان از رشد و پيشرفت آنان به مرور زمان مي كرد.  وي اضافه كرد: ما در حال حاضر هيچ ادعايي در مقابل دو تيم ژاپن و كره جنوبي نداريم ولي در آينده بطور جدي جلوي  آنها خواهيم ايستاد. 
