 درباره" جري گلداسميت "آهنگساز فيلم     اشاره: موسيقي هنري است انتزاعي كه همچون رشته اي نامريي،  ذهن بيننده را به تصوير پيوند مي دهد و او را به دنياي  درون فيلم رهنمون مي كند موسيقي هنري است كه صدها سال  پيش از سينما به وجود آمده، اما موسيقي فيلم با عمري  صدساله، با وجود ارتباط انكار نشدني با فيلم، حتي  مي تواند به عنوان هنري مستقل مورد بحث قرار گيرد.  درواقع اكنون ساخت موسيقي فيلم يك كار تخصصي به شمار مي رود و اين البته به آن معنا نيست كه آهنگساز نمي تواند و يا نبايد به ساخت موسيقي غيراز فيلم بپردازد.  بلكه موسيقي فيلم مي تواند بخشي از فعاليت موسيقايي  آهنگساز را شامل شود همان طور كه بزرگان موسيقي فيلم در جهان چنين كرده و مي كنند. اين نوشتار خواننده را با " جري گلداسميت "يكي از برجسته ترين آهنگسازان سينمايي  آشنا مي سازد.  با اين شروع كه "جري گلداسميت يكي از پركارترين  آهنگسازان و موسيقي نويسان صنعت تصوير است "او را دست كم  خواهيم گرفت، درواقع موسيقي فيلم هاي استادانه او- كه در طول سي وپنج سال فعاليتش خلق كرده به علاوه بيش از صدوچهل اثر سينمايي و تعداد بي شماري موسيقي براي  برنامه هاي تلويزيوني - هميشه قابل توجه و تعمق بوده اند.  نام او همواره با فيلم هايي چون پاتن(1970)سياره  ميمون ها(1968)طالع نحس(1976)گرملينها(1984) مكس آبي(1966)و اين اواخر با فيلم هايي چون رودخانه  وحشي(1994)كنگو(1995)و اولين شواليه(1995)مي درخشد.  اكنون در اين آهنگساز شصت وشش ساله، نه تنها هيچ نشاني  از كاهلي و كناره گيري از دل مشغولي اصلي به چشم  نمي خورد، بلكه بيش از دهها سال است كه همچنان آثار وي،  در رديف محبوبترين آثار قرار مي گيرد. او مسلما" از بسياري از آهنگسازان اخير سينما پوياتر است.  گلداسميت در فوريه 1929 در لس آنجلس متولد شد. هنگامي كه  دوازده ساله بود يادگيري پيانو را نزد ياكوب گيمپل آغاز كرد و براي پيشرفت بيشتر، در سالهاي 1940 با پي گيري  آموزش هاي خود، درس هاي آهنگسازي را نيز نزد ماريو كاستل نووا- تداسكو فراگرفت.  در سالهاي پاياني دهه 1940، گلداسميت وارد دانشكده  لس آنجلس شد و پس از گذشت يك سال از دوره آموزشي به  دانشگاه جنوبي كاليفرنيا رفت، در آنجا توانست از كلاس هاي موسيقي ميكلوش روژا استفاده فراواني ببرد.  در اوايل دهه 1950 او، به بخش CBS موسيقي پيوست و در ابتدا به عنوان دستياري معمولي مشغول به كار شد اما پس  از مدت زمان كوتاهي، در رديف آهنگسازان دائمي راديو و برنامه هاي تلويزيوني قرار گرفت و موسيقي متن هاي  فراواني براي برنامه هاي تلويزيوني همچون دوداسلحه، دكتر كيلدر، استوديو شماره يك و... نوشت.  هنگامي كه او هنوز با CBS شبكه كار مي كرد اولين اثر متفاوت سينمايي خود را در سينما به وجود آورد كه موسيقي  فيلمي به نام حفره سياه(1957)بود.  در سال 1960 موسيقي متن فيلم تنهايان شجاعند را آفريد كه  از آن زمان تاكنون هنوز در رديف محبوبترين آثار به شمار مي رود. دو سال بعداز آن با ساخت موسيقي متن فيلم فرويد به موقعيت درخشاني دست پيدا كرد و از آن پس سيل تقاضاهاي  سينماگران براي همكاري او در فيلم هايشان بالا گرفت.  آثار او در فيلم هايي چون هفت روز در ماه مه و دانه هاي  شن به زودي نمايانگر سبك خاص و انكارناپذير گلداسميت در كار آهنگسازي براي فيلم شدند.  در سال 1961 او يكي از موسيقي متن هاي پست مدرن خود را براي كمپاني فاكس قرن بيستم در فيلم سياره ميمون ها،  ساخت.  افه هاي صوتي و موسيقي او در كمك به خلق فضاي فيلم،  بيشترين تاثير را داشت فضايي كه در آن جهان براثر يك  جنگ اتمي زيرورو شده بود و ميمون هاي فضايي بر انسان هاي  گنگ و لال حكم فرمايي مي كردند در اين فيلم سكانس  ويژه اي وجود دارد كه در آن، آدم ها در مزرعه ذرت تعقيب مي شوند، اما بيننده درنمي يابد كه، چه چيز و يا چه  كساني آنها را تعقيب مي كنند.  موسيقي گلداسميت يكي از عوامل اصلي در ايجاد هيجان و تعليق در اين سكانس است. اولين نگاه ما به تعقيبكنندگان  با حركت زوم دوربين، بر ميمون سوار بر اسبي مي افتد كه  تفنگي نيز در دست دارد. حركات نمايشي ميمون با موسيقي  گلداسميت به خوبي درآميخته مي شود.  آهنگساز در اين فيلم با استفاده از هورن و اصوات  فريادمانند آن، يكي از كوبنده ترين و حيرت آورترين  نمونه هاي موسيقي فيلم را خلق كرده كه تاكنون در اذهان  سينماروها به ياد مانده است.  او دهه 1970 را با موسيقي موفق فيلم پاتن آغاز كرد. در طي سالها او موسيقي متن بسياري از فيلم هاي پرفروش دوران  خود همچون محله چيني ها(1974)، پاپيون(1973)، شيروباد(1976)و يكي از شخصي ترين آثارش، جزيره در توفان  را خلق نمود كه اين آخري در سال 1976 منتشر نيز شد.  سال 1977 سالي بود كه وي تنها اسكارش را در طي  فعاليت هاي آهنگسازي اش براي فيلم طالع نحس به دست آورد.  گلداسميت هواداران بسياري دارد كه انجمني نيز به نام او تشكيل داده اند و از سراسر دنيا عضو جديد مي پذيرند.  انجمن حداقل چهاربار در سال، نشريه اي منتشر مي كند كه  براي اعضا مفيد و قابل دسترسي است.  او تاكنون جوايز بي شماري را نصيب خود كرده است كه از آن  جمله مي توان به شانزده بار نامزد شدن وي از سوي آكادمي  اسكار، هفت بار نامزدي از سوي جايزه گرامي و شش بار نامزدي گلدن گلوب اشاره كرد.  در سال 1982 نيز نشان ماكس اشتاينر را به پاس موفقيت ها و دستاوردهايش به دست آورد و در 1987 نيز ازطرف كمپاني  ياماها از او براي ايده هاي بكر و آثار جهانيش قدرداني  شد.  ازجمله آثار موسيقايي غيرسينمايي اين آهنگساز برجسته  مي توان به "موسيقي براي اركستر سمفونيك "كه در سال 1976 توسط اركستر سمفونيك سنت لوئيس و به رهبري  لئونارداسلاتكين اجرا شد و كانتاتي Christos به نام  Appollo و بالتي به نام اوتللو، اشاره كرد. واپسين اثر گلداسميت كه با موفقيت فراواني روبه رو شد موسيقي فيلم  " محرمانه، لس آنجلس "بوده است.  نوشته: جان مانسل  ترجمه: گلناز گل صباحي 
