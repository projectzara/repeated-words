 نگاهي به اجراي آواز استاد كريم صالح عظيمي در تالار وحدت     اشاره: تالار وحدت در هفته گذشته شاهد اجراي گروه موسيقي  سنتي" اقبال آذر" با آواز و سرپرستي استاد كريم صالح  عظيمي بود حميد سكوتي(تار و سه تار)، اسماعيل  صفري(سنتور)، شهرام صارمي(كمانچه)و محمدرضا بنايي(تمبك) به عنوان نوازنده صالح عظيمي را همراهي كردند. استاد صالح عظيمي كار آواز را از اوايل دهه 40 و با معرفي به  استاد" اقبال آذر" كه از جمله شاخص ترين چهره هاي آوازي  سده اخير به شمار مي رود، آغاز كرد، اما كهولت سن و بيماري پياپي فرصت آنچناني براي درك حضوري از اين استاد بنام را به وي نداد. عظيمي در سالهاي پاياني دهه 40 به  تهران آمد و به محضر رديف دان بنام استاد عبدالله خان  دوامي راه يافت و تا پايان عمر آن مرحوم و قريب به 7 سال  دوره هاي مقدماتي و عالي رديف آوازي را به همراه تصانيف  فرا گرفت.  استاد عظيمي در بعد از انقلاب عمده وقتش را به تدريس  رديف آوازي اختصاص داد و در راديو و همچنين واحد موسيقي  حوزه هنري و چند كلاس آزاد شاگردان بسياري را پروريد كه  بعضي از آنان هم اكنون در زمره خوانندگان بنام كشور هستند نوشته زير نگاهي دارد به اجراي ايشان و گروه كه به  همراه شما خوانندگان گرامي آن را پي مي گيريم.  گروه ادب و هنر اين روزها كه از زمين و آسمان اين سرزمين انواع  موسيقي هاي سبك(كه حضور آن نيز در جامعه لازم است، اما نه به بهاي فراموشي موسيقي فرهنگ ساز)بر برز و بام كشور فرود مي آيد و گوش و ذهنهاي بسياري را مفتون خود ساخته  است، اگر استاد آوازي كه قريب 30 سال عمر و انرژي خود را صرف تعليم و تعلم و تدريس رديفهاي آوازي به جا مانده از قدماي اين مرز و بوم ساخته است، در يكي از تالارهاي اين  شهر(تالار وحدت)به اجراي آواز بپردازد، شنيدن و ديدن  آن را بايد غنيمت شمرد و آن را به مانند گوهري در شوره زار موسيقي آوازي امروز ايران در برگرفت و حرمت  نهاد و پاس داشت.  حكايت موسيقي آوازي كه زماني بر بام موسيقي ايران بود (به لحاظ مراجعه و مخاطب)اسف انگيز و تامل زا است.  موسيقي اي كه همچنان تغذيه كننده اصلي انواع موسيقي، پاپ  و شهري و غيرشهري است و متاسفانه استفاده كنندگان  (بخوانيد سوءاستفاده كنندگان)بدون ذكر ماخذ و منبع اصلي  الهام آثاري كه به خورد خلق الله مي دهند، همه آنها را به حساب ذوق و خلاقيت نداشته خود مي گذارند.  اين كار البته شايد براي كوتاه مدت ثمر و اثري براي اين  گروه داشته باشد اما هنگامي كه از مواريث و داشته هاي  فرهنگي اصيل خودحتي در حد ذكر يك نام نخواهيم نام ببريم،  چگونه انتظار داريم فرزندانمان ياد خيري از گذشته فرهنگي  بكنند و اصلا" چيزي از آن درياد داشته باشند.  كنسرت موسيقي كه با آواز استاد كريم صالح عظيمي در روزهاي 10 و 11 تيرماه در تالار وحدت برگزار شد را بايد در طيف آثاري قرار داد كه صبغه آموزشي فرهنگي آن بر ساير موارد مي چربيد.  شايد عمده ترين تفاوت اين اجرا با ساير اجراهاي موسيقي  را بايد درنوع آواز خوانده شده از سوي استاد صالح عظيمي  و اساتيدي همانند ايشان با ساير خوانندگان دانست. در اين  نوع از اجراها شنونده بيش از آنكه در انتظار تصنيف و ترانه باشد و از شنيدن آواز، صبرش لبريز گردد، خواستار آواز است، چرا كه گوشه ها و نغمه هاي ارائه شده، محصول  سالها صيقل خوردن است و مطلوبيت آن در گوش شنونده بسيار بالا و خاص.  شعرهاي آوازها نيز دقيق و منطبق با جوهره هر گوشه انتخاب شده است.  در واقع كنسرت استاد صالح عظيمي را بايد كلاس درسي براي  خوانندگان آواز به شمار آورد كه ظرايف و نكات بسياري را در خود مستتر دارد كه عمده آنها را مي توان در چند مورد زير دسته بندي كرد.  تنوع تحريري: تحريرها كه در اصطلاح عامه از آن به چهچهه  تعبير مي شود، داراي تنوع فوق العاده اي است و هر گوشه  آوازي تحرير خاص خود را دارد. استاد عظيمي در نحوه اداي  تحرير نيز به ارائه تحريرهاي مقطع، كه عمق و قوت بسيار بالايي دارد و در اصطلاح آواز به آن "تحريرهاي چكشي " مي گويند، مبادرت كرده است گرچه جنس صداي تحرير ايشان  با جنس صداي آوازي كه هنگام اداي شعر مي خواند، همگون  نيست- صداي خواننده در هنگام اداي شعر بسيار راحت و روان  و بدون "خش "اما هنگام اداي تحرير با" خش "همراه است -  اما تنوع تحريري موجب شده است تا به قول يكي از اساتيد موسيقي به ايشان به عنوان يكي از منابع عمده تحريري  نگريسته شود.  استفاده از رديف سازي در آواز: در آواز استاد صالح عظيمي  كه در دستگاه همايون اجرا شد، علاوه بر گوشه هاي كلاسيكي  چون، چكاوك، ني داود، بيداد، بختياري، ليلي و مجنون، طرز و... كه در رديفهاي استاد دوامي و ديگر اساتيد قديم آواز ايران موجود است، گوشه هايي چون "نوروز صبا"،" نوروز عرب"  ،" راوندي "كه بيشتر به گوشه هاي سازي دستگاه همايون  شهرت دارند، نيز آورده و اجرا شده است.  اين ابتكار گرچه ماهوي نيست و نمي تواند بن بستي را كه  موسيقي آوازي در آن گرفتار آمده از سر راه بردارد، اما حداقل از تنوع و پراكندگي بيشتري نسبت به اجراهاي آوازي  ديگر بهره مي برد.  قوت و حجم صدا: صداي استاد صالح عظيمي از حجمي متناسب برخوردار است و توانايي هاي بالقوه آن در هنگام اوج به  نهايت فعليت مي رسد، لذا نقطه عطف صداي وي را بايد در اوج جستجو كرد. اجراي گوشه هاي بيداد و...  در نهايت آنكه در طي چند سال گذشته تبليغات و ترويج بيش  از اندازه و به تعبير عاميانه "كار زياد كشيدن "از آواز و موسيقي سنتي، نوعي دل زدگي را در ميان مردم و علاقه مندان به اين نوع موسيقي به وجود آورده است.  به همين دليل و به جهت تبليغات كم و نامناسب- كه از جمله آنها مي توان به تبليغ كم فروغ براي همين كنسرت  اشاره كرد، - موسيقي آوازي اصيل به حاشيه رانده مي شود.  جا داشت و دارد، آنان كه شعار حمايت از فرهنگ سر مي دهند و هيابانگهاي فرهنگ خواهي آنان ديگران را به توهم  مي اندازد، اندكي از آسمان شعار به زمين شعور فرود آمده  و حداقل براي چنين اجراهايي كه در سال به تعداد انگشتان  يك دست هم نمي رسد، مايه و پايه بيشتري بگذارند، وگرنه  كار آواز و موسيقي سنتي و... همان خواهد شد كه بر سر زاهد توبه خواه در داستان مثنوي معنوي آمد كه هر روز توبه اش را به تاخير مي انداخت تا اينكه پيش از توبه،  عزرائيل جانش را ستاند.  الف- نجوا 
