 نگاهي به دو اثر تازه از شاملو كاربند ويلن از جمله سازهايي است كه چند دهه را طي كرد تا موسيقي ايراني توانست آن را در خود هضم و از آن به عنوان  پيكره اي جدانشدني استفاده كند. بيشترين تلاشها در اين  زمينه در جهت آميختگي اين سازجهاني با موسيقي ايراني را بايد به استاد" ابوالحسن صبا" اختصاص داد كه با جديت،  تلاش و نيز دانش گسترده اش از اين ساز و نيز توانايي و تسلط اش بر نواها و رديفهاي محلي و مركزي توانست ذهنيت  گروهي از موسيقي دان ها را كه اصرار بر استفاده از ساز ايراني براي موسيقي ايراني داشتندتغيير داده و به آنان  در درك و دريافت تازه اي از موسيقي، ساز و ملودي ياريهاي  در خور تاملي برساند. استاد صبا به موسيقي به عنوان تنها زباني كه تمامي جهانيان مي توانند با آن ارتباط يكساني  (به لحاظ زباني و احساسي)برقرار كنند نگاه مي كرد و برهمين بنياد تلاشهاي فراواني كرد تا، ذهنيت منطقه اي را به انديشه اي جهان وطني پيوند زند. آثاري كه صبا تصنيف  كرد، بعدها از سوي گروهي از شاگردانش پي گرفته شد، كه از جمله آنها مهندس شاملو كاربند است كه عمري را براي احياء و اجراي آثار استادش صرف كرده و حاصل آن مجموعه رديف  استاد صبا با اجراي ويلن و نيز چند مجموعه از تصنيفها و ملودي هاي بكري كه آن زنده ياد، به نت و برروي كاغذ آورد اما فرصت اجراي آنها را پيدا نكرد، مي باشد.  شاملو كاربند علاوه بر اجراي كارهاي پژوهشي و نيز انتشار بعضي از آثار خاك خورده استاد صبا، خود نيز چند اثر درخور اعتنا به اجرا درآورده است كه "خزان عشق "و" جشن  گلها" آخرين آنهايند كه به تازگي روانه بازار شده اند.  اين دو اثر مجموعه اي از قطعات و چهار مضرابهايي است كه  در فضايي بداهه گونه و با الهام از موسيقي رديفي و با همراهي تمبك كورش بزرگ پور اجرا شده اند.  " جشن گلها" در دو نغمه سه گاه و بيات اصفهان اجرا شده  است در سه گاه ; پيش درآمد، قطعه راه خيال، چهار مضراب سه گاه، قطعه جشن گلها، نغمه سرور به همراه فرود به  اصفهان و سپس اجراي چهار مضرابي در اين مايه و پس از آن  بازگشت به سه گاه و بداهه نوازي در گوشه هاي درآمد زابل،  هدي(حدي)و پهلوي - مثنوي مخالف، مويه و مخالف سه گاه  اجرا شده است و در مايه اصفهان نيز قطعات "طلوعي ديگر"، " پيش درآمد"،" چهار مضراب بيات اصفهان "و بداهه نوازي در گوشه هاي بيات راجه، عشاق، بوسليك و نغمه.. با همراهي  مناسب تمبك اجرا شده است.  خزان عشق در دو دستگاه همايون و چهارگاه نواخته شده است.  در بخش همايون قطعات قصه دل، نسيم دل انگيز(دوضربي  شوشتري)چهار مضراب خزان عشق - فروغ زندگي و بداهه نوازي  در گوشه هاي شوشتري، ليلي و مجنون، بختياري و بيداد اجرا شده است.  شاملو كاربند، اجراي قطعات دستگاه چهارگاه را به ياد سه  تن از بزرگان موسيقي ايران، استادان مرحوم علينقي وزيري،  حسين ياحقي و استاد علي تجويدي تقديم كرده است، به جز مرحوم وزيري كه در تمامي سازها تخصص و توانايي ويژه اي  داشت، مرحوم حسين ياحقي و استاد علي تجويدي از بزرگان  ويلن نوازي ايرانند كه تقديم اين قطعات به اين دو بزرگ  موسيقي درواقع يادكردي از ويلن نوازي ايراني است.  در خاتمه بايد به صدابرداري خوب رحيم بقايي اشاره كرد كه  با درك صحيح از ويژگيهاي صداي ويلن در تمامي پرده ها و در اوج و فرودها به خوبي از عهده كار برآمده است. 
