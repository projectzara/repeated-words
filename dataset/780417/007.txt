   عبدي عضو شوراي سردبيري سلام: نامه به خط سعيد اسلامي از حوزه مشاورين و فاقد هرگونه مهر محرمانه است  گروه اجتماعي: در پي درج نامه سعيد اسلامي دادسراي ويژه  روحانيت با استناد به بند 6 ماده 6 قانون مطبوعات مبني  بر فاش نمودن و انتشار اسناد و دستورها و مسائل محرمانه،  روزنامه سلام را به طور موقت تعطيل كرد.  به گزارش خبرنگار ما در همين زمينه عباس عبدي عضو شوراي  سردبيري روزنامه سلام در گفت وگو با خبرنگاران گفت: چاپ  نامه سعيد اسلامي به هيچ وجه افشاي اسرار محرمانه نبوده  بلكه نامه اي دست نويس و فاقد هرگونه مهر محرمانه بوده  است.  وي اضافه كرد: احتمالا" بايد دو نامه وجود داشته باشد يكي نامه دست نويس كه ما چاپ كرده ايم و ديگر نامه تايپي  كه احتمالا" كامل تر بوده است.  وي در پاسخ به اين سئوال كه وزارت اطلاعات اعلام كرده  است نامه مربوط به سعيد اسلامي نيست و از حوزه مشاورين  بوده گفت: سعيد اسلامي در حوزه مشاورين كار مي كرده و نامه به خط وي بوده است.  عضو شوراي سردبيري سلام گفت: اگر برخي معتقدند ما سر و ته نامه را زده ايم اصل نامه را منتشر كنند تا ما هم  بفهميم نامه غيرجناحي چيست ما نامه را كامل چاپ كرديم.  وي در مورد دستگيري سردبير شب روزنامه سلام و اينكه او غيرروحاني بوده است و آيا دادگاه ويژه روحانيت مي تواند وي را بازداشت كند گفت: اگر اصل دادگاه ويژه را قبول  مي كنيد بايد اين بخش را هم قبول كنيد.  وي در مورد ارتباط اين نامه با طرح تغيير قانون مطبوعات  گفت: كساني كه مي خواهند طرحي را تصويب كنند بايد هزينه  آنرا نيز بپردازند هرچند من بعيد مي دانم اين طرح به  نهايت برسد.  عبدي در مورد دليل خود در اين رابطه افزود: براي اينكه  موازنه قوا با تمام توان وارد عمل نشده است.  عبدي در مورد اينكه بعد از سلام احتمال مي دهيد كدام  روزنامه ها تحت فشار قرار گرفته و توقيف شوند گفت: من به  اين فكر مي كنم كه چند روزنامه ديگر منتشر مي شود.  گزارش خبرنگار ما از چگونگي توقيف موقت سلام حاكي است  به دنبال چاپ نامه سعيد اسلامي در روزنامه سلام، روز گذشته(چهارشنبه 16/4/78)دادگاه ويژه روحانيت،  مديرمسئول روزنامه سلام را احضار و درباره ماهيت نامه،  كم و كيف و چگونگي دسترسي به آن سئوالهايي را از مديريت  روزنامه مطرح كرد. حجت الاسلام خوئينيها در اين مورد گفت:  باتوجه به محتواي نامه واصله و شناخت موثق ما از فرد مذكور و نويسنده نامه در ضديت با آزادي و مطبوعات مديريت  روزنامه اطمينان حاصل كرد كه نامه مذكور از طرف سعيد اسلامي معدوم نوشته شده است و باتوجه به اين كه نامه  رسيده فاقد هرگونه نشانه اي از محرمانه بودن بوده و صرفا" يك نامه دست نويس بوده است كه از طريق فاكس به  تحريريه روزنامه رسيده است و تعهد مطبوعاتي اقتضاء مي كرد كه افكار عمومي و ملت و به ويژه نمايندگان مجلس  از ماهيت اين نامه و دستهايي كه پشت اين گونه محدوديت ها هستند از موضوع مطلع شوند، لذا تصميم به انتشار آن خبر گرفته شد.  اين گزارش مي افزايد: در ساعت 8 بعدازظهر ديروز از دادگاه ويژه تماس گرفتند و به صورت شفاهي اطلاع دادند كه  دادستان دادگاه ويژه دستور عدم انتشار" سلام "را داده اند و اين حكم كتبا" براي روزنامه ارسال خواهد شد كه در ساعت 9 بعدازظهر نامه دادستان ويژه روحانيت مبني  بر قرار توقيف روزنامه سلام تا اطلاع ثانوي در دفتر روزنامه به مديرمسئول ابلاغ گرديد.  گفتني است، ديروز ساعت 5/4 بعدازظهر آقاي مراد ويسي  مسئول شب روزنامه توسط سه نفر از ماموران دادسراي ويژه  روحانيت بازداشت و به دادسرا هدايت گرديد و در اين زمينه  توضيحات تلفني مديرمسئول روزنامه براي قاضي مربوطه مبني  بر عدم هرگونه مسئوليت وي در درج خبر مورد بحث و توجه  كليه مسئوليت ها به مديرمسئول روزنامه موءثر واقع نگرديد و تا اين ساعت هنوز آزاد نشده است. 
