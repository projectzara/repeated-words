 گروه اجتماعي: انجمن صنفي روزنامه نگاران ايران در نامه اي به نمايندگان مجلس درخواست مسكوت ماندن طرح  اصلاح مطبوعات را نمود متن اين نامه به شرح ذيل است:  با وجود درخواستهاي مكرر اهل فكر كشور به ويژه  روزنامه نگاران و ارباب جرايد، كليات طرح اصلاح قانون  مطبوعات از تصويب مجلس گذشت. تصويب چنين طرحهايي كه بدون  ملاحظه نقطه نظرات كارشناسان و اهالي مطبوعات تدوين شده  مي تواند عرصه را بر فعاليتهاي سالم مطبوعاتي تنگ و اصحاب قلم را با مشكلات جدي روبه رو كند.  انجمن صنفي روزنامه نگاران ايران از نمايندگان محترم  درخواست دارد طرح مذكور براي مدتي مسكوت بماند تا در فرصت ايجاد شده بتوان در فضاي آرام و دور از تنش هاي  سياسي نظريات كارشناسي مسئولان، دست اندركاران و اهالي  مطبوعات را براي غناي هر چه بيشتر قانون مطبوعات و ارائه  راهكارهاي مطلوبتر براي فعاليت روزنامه نگاران جمع آوري  و مورد توجه قرار داد. بدون شك شتابزدگي در تدوين قوانين،  مجلس و مردم را در برابر معضلات جديدتري قرار مي دهد.  در عين حال استفاده از گرايشها و سليقه ها و تفكرهاي  مختلف در تنظيم مفاد طرح اصلاحي مي تواند زمينه ساز ارائه قانوني جامع و كامل باشد.  انجمن صنفي روزنامه نگاران ايران همانگونه كه قبلا"  اعلام كرده آمادگي دارد مجلس را براي تدوين طرحي منطبق  با قانون اساسي، شرايط متحول داخلي و خارجي و تامين كننده استقلال حرفه اي و امنيت شغلي  روزنامه نگاران ومطبوعات در انجام وظيفه نظارتي و اطلاع رساني ياري دهد. 
