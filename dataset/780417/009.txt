 بررسي يك مشكل اجتماعي كه هر روز ابعاد گسترده تري پيدا مي كند    اشاره: مسئله اجتماعي بخشي از موضوعات جامعه است كه مردم  دوست دارند تغيير كند. البته افراد مسائل اجتماعي را به طور متفاوتي مي بينند. ممكن است يك پديده، در يك  جامعه، مسئله اجتماعي تلقي شود، درحالي كه در جامعه  ديگر چنين نباشد و اين تفاوت ديد ناشي از شرايط عيني  مردم جامعه است كه ازطريق تجربه به دست آمده است.  به هرحال، هركجا كه انسانها كنار هم زندگي مي كنند مسئله ايجاد مي شود و اين امر برخاسته از حس برتري جويي  و خودبيني انسانها است كه دوست دارند به گونه اي مطرح  باشند و براي برآوردن نيازها و هيجانات روحي دست به هر اقدامي مي زنند و اين امري طبيعي است، ولي آنچه مهم است  ريشه يابي مشكل و نحوه برخورد با آن است كه در هر جامعه اي با آن به نوعي برخورد مي كنند در اين گزارش به  بررسي يكي از مسائل اجتماعي مي پردازيم كه در حال حاضر در جامعه ما وجود دارد. در اين گزارش سعي مي كنيم  بشناسيم سرقت چيست؟ و چرا در جامعه ما بعضي از افراد به  آن روي مي آورند.  افراد جامعه براساس ضوابط و نظمي كه در سايه قانون ايجاد شده در كنار يكديگر زندگي مي كنند. حال عده اي به ضوابط و قوانين پاي بندند و به آن عمل مي كنند و گروهي ديگر از آن تخطي مي كنند. از اين رو افرادي كه از اصول و ضوابط اجتماعي سرپيچي مي كنند كجرو يا منحرف خوانده مي شوند.  در اين زمينه كارشناسان تعاريف گوناگوني را ارائه  مي دهند. آنان معتقدند: "انحراف عبارت است از رفتاري كه  صورت عادي و نرمال نداشته و با هنجارهاي اجتماعي و يا الگوهاي عرضه شده تطابق نداشته باشد. " معمولا" در هر جامعه اي هنجارهايي وجود دارد كه افراد ملزم به رعايت آنها هستند، از نظر روانشناسان فردي عادي  خوانده مي شود كه مقررات و موازين تعيين شده در جامعه را محترم بشمارد و از تجاوز به حقوق ديگران دوري كند. براين  اساس افراد منحرف كساني هستند كه مقررات و موازين را ناديده مي گيرند.  اعتياد، قاچاق موادمخدر، سرقت و... ازجمله انحرافات  اجتماعي است كه درهمه جوامع وجود دارد و وسعت آن در جوامع مختلف، متفاوت است و جوامع و فرهنگها قضاوتهاي  گوناگوني را در ارتباط با انحرافات و درجه آنان دارند.  همچنين انحرافات بستگي به زمان و مكان نيز تغيير مي كند.  به همين دليل گفته مي شود هر مسئله اي بايد در مكان و زمان خود بررسي شود تا نتايج درستي از آن به دست آيد.  سرقت يك انحراف اجتماعي  سرقت يكي از آسيبهاي اجتماعي است كه زمينه را براي  پيدايش انحرافات ديگر فراهم مي كند، اين معضل ناشي از عوامل مختلف اجتماعي، اقتصادي و فرهنگي است.  با توسعه ارتباطات و آگاهي مردم از يك طرف، تغيير شكل  زندگي اجتماعي و ارتقاء سطح توقعات افراد از طرف ديگر،  باعث گسيختگي عواطف فردي و رشد روحيه زياده طلبي در افراد گرديده است. شايد اين عامل تنها علت نباشد ولي  عامل بسيار موءثري در بروز اين عارضه مي باشد.  روزانه در بخش حوادث نشريات به موارد گوناگوني  برمي خوريم كه به مسئله سرقت پرداخته است. گرچه خبرهاي  درج شده عموما" ناقص هستند ولي نشان دهنده اين معضل در جامعه مي باشد.  طي بررسي اي كه در بخش حوادث روزنامه ايران در ماه تير و مرداد سال گذشته صورت گرفته است بين حوادث مختلف 20 مورد مربوط به سرقت مي باشد. كه در بسياري از خبرها سن،  زمان، مكان و يا نحوه سرقت مشخص نشده است. براساس بررسي  انجام شده ازبين 20 مورد اعلام شده 8 مورد انگيزه مادي،  يك مورد انگيزه غيرمادي و 11 مورد در آن انگيزه سارقين  مشخص نشده است.  بامطالعه اجتماعي جوامع و مقايسه آن با وضع اقتصادي  نشان دهنده آن است كه سرقت با وضعيت اقتصادي جامعه  ارتباط مستقيم دارد. جوامعي كه از وضعيت نابسامان  اقتصادي برخوردارند معمولا" سرقت و يا جرائم مشابه بيشتر مشاهده مي شود. زيرا كاهش قدرت خريد افراد، نيازهاي مادي  افراد را ازبين نمي برد. گرچه گاه انگيزه هاي معنوي -  اعتقادي و غيره مي تواند مانع از بروز آسيبهاي اجتماعي  شود ولي بايد اين واقعيت را بپذيريم كه تامين نيازهاي  اوليه حق مسلم هر انسان است و دست اندركاران جامعه بايد نسبت به اين مسئله توجه خاص داشته باشند.  سرقت چيست؟ در گذشته سرقت صرفا" به بالا رفتن از ديوار خانه ها،  دست در جيب افراد كردن و يا ربودن اتومبيل اتلاق مي شد، درحالي كه امروزه شكل و ابعاد سرقت تغيير كرده است و بيشتر در قالب اخاذي، حمله به بانكها و مغازه ها، حمله  به عابرين خيابانها و جاده ها، سرقت از منازل و دزدي  اتومبيل و ربودن افراد مي باشد كه غالبا" به صورت گروهي  و استفاده از اسلحه مي باشد و در بسياري از مواقع نيز به  قتل و آدمكشي منتهي مي شود.  معصومه نجفي، كارشناس مددكاري در اين رابطه مي گويد:  " امروز از سرقت مفهوم وسيعتري تصور مي شود. امروزه نبايد سرقت را بالا رفتن از ديوار مردم و يا دست در جيب ديگران  كردن بدانيم بلكه سوءاستفاده از اموال عمومي، تخطي از مسئوليتهاي اجتماعي را نيز جزء سرقت بدانيم زيرا اين نوع  سرقت چنان اثرات سوئي را در جامعه مي گذارد كه گاه  غيرقابل جبران است. " به هرحال سرقت معضلي است كه امنيت فردي و اجتماعي را به خطر مي اندازد و دست اندركاران تربيتي بايد سعي كنند ريشه هاي مسائل اجتماعي را شناسايي و ازبين ببرند.  عوامل سرقت  كارشناس مددكاري درخصوص ريشه هاي سرقت معتقد است: "در گذشته منشا هر معضلي را در خانواده مي دانستند اما امروزه با پيچيدگي روابط اجتماعي ريشه اين معضلات در اجتماع جستجو مي شود. اجتماع بيمارگونه كه به تدريج  متورم شده و در نهايت سرباز مي كند و همه چيز را آلوده  مي كند. به نظر شما در اين شرايط چه بايد كرد؟ اقتصاد بيمار را درمان كرد، وجدان كاري را بيدار كرد و يا مسئوليت فردي و اجتماعي را رواج داد. شايد توجه به همه  اين موارد مهم باشد. اساس همه اين موارد بي ارتباط به  خانواده نيست ولي در هرحال اصلاح اجتماعي و جامعه سالم  زمينه را براي رشد انسان سالم فراهم مي سازد. جامعه اي  كه در آن مي توان انسان بود و انسان زيست و شرافت هاي  انساني و اسلامي را حفظ كرد و خود را در زندگي ديگران  جستجو كرد. " كارشناسان ريشه هاي سرقت را در عوامل رواني - عاطفي،  اجتماعي و غيره جستجو مي كنند ولي به ريشه هاي اقتصادي  تاكيد بيشتري دارند. در بررسيهاي به عمل آمده يكي از ريشه هاي مهم دزدي، اقتصادي است كه فرد به دليل نياز مادي و رفع نيازهاي اوليه دست به سرقت مي زند عدم تامين  اقتصادي، روشهاي كسب پول، مبارزه با نداري نداشتن شغل و مسكن مناسب، عدم امكان بهره مندي از غذا و بهداشت و بالاخره با فقر دست به گريبان بودن، تنگدستي و بيكاري  زمينه را براي تن دادن به بسياري از كجرويها فراهم  مي كند.  البته رشد اقتصادي، امكان رفاه و آسايش تنها راه حل  مشكلات بشر نيست ولي رفع نيازها و احتياجات اوليه انسان  مي تواند مانع بسياري از مفاسد و آلودگيها باشد.  در شرايطي كه والدين به دليل تامين اقتصادي نظارت درستي  بر تعليم و تربيت فرزندان ندارند، موجب مي شود كه  فرزندان نتوانند از رشد اخلاقي كافي برخوردار باشند و راه درست را انتخاب نمايند و با همنشيني با دوستان ناباب به راهي كشيده مي شوند كه سرانجام خوبي براي آنان ندارد.  عوارض سرقت  سرقت سبب تزلزل امنيت اقتصادي شده و مردم را از كار و فعاليت دلسرد مي كند. زيرا كوشش خود را نابود مي بينند و به همين دليل در همه جوامع آن را امري خلاف شرافت انساني  به حساب مي آورند.  سرقت عامل رعب و وحشت، قتل و عدم امنيت اقتصادي است و زمينه را براي كم كاري، جرات و جسارت عليه دولت و دستگاههاي دولتي را فراهم مي سازد.  چه بايد كرد؟ در پايان سخن بايد بگوئيم چه بايد انجام دهيم تا يك  جامعه سالم و پويا داشته باشيم. براي اصلاح جامعه بايد چه تدبيري انديشيد و چه اقدامي انجام داد؟ اصل آن است كه آسيبي به وجود نيايد تا نيازي براي اصلاح  آن نباشد پزشكان به اين اصل، پيشگيري قبل از درمان  معتقدند و براي جلوگيري از بيماري جامعه چه راه حلي را مي توانيم ارائه دهيم. پيشگيري، اقدامي است كه مانع از رشد انحرافات در جامعه مي شود و بهتر است قبل از وقوع هر حادثه اي زمينه اي را فراهم كرد تا اتفاقي پيش نيايد.  عده اي معتقدند براي داشتن يك جامعه سالم بايد از خانواده ها شروع كرد. عده اي به تقويت مذهب و ارزشهاي  جامعه اعتقاد دارند و عده اي ديگر اعتقاد دارند دولت در هر جامعه اي مي تواند نقش موءثري را داشته باشد.  نتيجه و جمع بندي همه اينها آن است كه براي جلوگيري از آسيبهاي اجتماعي ابتدا بايد به مسئله تربيت و آموزش و تقويت اخلاق فردي و اجتماعي پرداخت. در مرحله بعد بايد به تبيين و اجراي قوانين براي ايجاد نظم در جامعه پرداخت  و در پايان نظارت اجتماعي بر امور تربيتي و اجراي قوانين  است كه براي درمان جامعه ضروري است.  در پايان سخن يادآور مي شويم كه براي رسيدن به يك جامعه  ايده آل كه افراد بتوانند در آن به رشد و تعالي برسند موارد ذكرشده ضروري است كه اميد است مسئولين نسبت به اين  امر توجه داشته باشند.  زهرا كاظمي 
