   از سوي پژوهشكده تعليم و تربيت وابسته به وزارت آموزش و پرورش، سه كتاب جديد در حوزه پژوهشهاي تربيتي منتشر شد.  * يافته هاي سومين مطالعه بين المللي(TIMSS)- علوم دوره  ابتدايي - اين كتاب به عنوان تك نگاشت شماره 21 و توسط دكتر عليرضا كيامنش و رحمان نوري تاليف شده، در 160 صفحه  وزيري و با شمارگان 1500 جلد به قيمت 400 ريال منتشر شده  و در آن گزارش يك پژوهش جهاني كه ايران نيز در آن شركت  داشته، ارائه مي شود. در اين گزارش، يافته هاي حاصل از عملكرد دانش آموزان پايه هاي سوم و چهارم ابتدايي در آزمون علوم، همراه با عملكرد دانش آموزان ساير كشورها،  با توجه به محتواي مباحث علوم و عملكردهاي مورد انتظار،  ارائه شده است. نتايج به دست آمده از اين گزارش نشان  مي دهد كه براي هر دو درس رياضي و علوم در هر دو پايه  سوم و چهارم ابتدايي، برون دادهاي آموزشي كشور، حتي در مقايسه با كشورهاي درحال توسعه، تفاوت فاحش و چشمگير دارد.  * يافته هاي سومين مطالعه بين المللي(TIMSS)- رياضيات  دوره بتدايي  - چاپ اول اين كتاب، به عنوان تك نگاشت  شماره 22 پژوهشكده تعليم و تربيت و توسط دكتر عليرضا كيامنش، با همكاري رحمان نوري در 176 صفحه وزيري و با شمارگان 1500 جلدي به قيمت 5500 ريال منتشر شده و در آن  همچون تك نگاشت شماره 21، نتايج تحقيق بين المللي تيمس  در زمينه رياضيات دوره ابتدايي ارائه مي شود كه همانند علوم دوره ابتدايي، وضع مطلوبي را در سطح جهان نشان  نمي دهد. اين تحقيق كه چند سال پيش انجام شد و در آن  مرتبه ايران در دو درس رياضي و علوم دوره ابتدايي در بين  چهل و سه كشور شركت كننده در طرح، سي وهشتم و سي ونهم شد،  در سال جاري نيز مجددا" تكرار شد كه نتايج آن به زودي  منتشر خواهدشد.  نكته جالب توجه در دو كتاب اخير، جمله اي است كه در شناسنامه هر دو كتاب ذكر شده است: "مطالب مندرج در اين  كتاب، الزاما" مورد تاييد پژوهشكده تعليم و تربيت نيست " و اين خود جاي سوءال دارد كه اگر واقعا" مديران پژوهشكده،  نتايج طرح تيمس و استنتاجات ناشي از آن را كه در دوره  مديريت قبلي وزارت آموزش و پرورش و پژوهشكده انجام شده  است، قبول ندارند، چه اصراري بر چاپ كتاب دارند و اگر چنين واقعياتي در نظام آموزشي ما وجود دارد، آيا با نوشتن جمله اي در شناسنامه كتاب، مي توانيم آنها را انكار كنيم.  * سنجش عملكرد در سومين مطالعه TIMSS بين المللي - چهارم  ابتدايي و سوم راهنمايي  - چاپ اول اين كتاب نيز از سري  تك نگاشتهاي پژوهشكده تعليم و تربيت و توسط دكتر عليرضا كيامنش در 204 صفحه وزيري و به قيمت 6000 ريال منتشر شده  است. كتاب، به معرفي آزمونهاي سنجش عملكرد و چگونگي  اجراي آنها در مدارس ابتدايي و راهنمايي مي پردازد. در اين آزمون ها، دانش آموز در موقعيت هاي واقعي حل مسئله  قرار مي گيرد و فرصت مي يابد با استفاده از شيوه هاي  علمي و منابع موجود كه در اختيار دارد با مسئله به صورت  فعال برخورد كند، روش هاي مختلف براي دسترسي به پاسخ  مسئله را بيازمايد و از طريق آزمايش، تجربه و وارسي  راه حل مورد نظر و مناسب را پيدا كند.  همچنين پژوهشكده تعليم و تربيت، كارنامه واحد انتشارات  خود در بخش توليد كتاب را نيز منتشر كرده است كه در آن  تاريخچه نشر كتاب، مرام نامه چاپ كتاب و تك نگاشتها و كتابهاي منتشرشده توسط اين نهاد علمي تا پايان خردادماه  جاري معرفي شده است. اين مجموعه، مي تواند دست اندركاران  امور تعليم و تربيت در كشور را براي انتخاب بهينه  كتابهاي پژوهشكده ياري دهد. 
