 زاهدان- خبرگزاري جمهوري اسلامي: استاندار سيستان و بلوچستان در جلسه كميته هماهنگي اشتغال اين استان با اعلام اين مطلب كه 48 هزار نفر در اين استان جوينده كار هستند، نرخ رشد بيكاري را در استان 8 درصد اعلام كرد.  مهندس سيد محمود حسيني در اين جلسه افزود: اميد است با سرمايه گذاري بخش دولتي و خصوصي در زمينه هاي مختلف  صنعتي، كشاورزي، معدني و شيلاتي درصد بيكاري در اين  استان كاهش قابل توجهي پيدا كند.  وي با اعلام اين مطلب كه جوانان، فرهنگ كار را در تصدي  مشاغل دولتي مي دانند، گفت: با توجه به هرم سني جوان  استان بايد مفاهيم فرهنگ كار و اشتغال با شفافيت در جامعه مطرح شود تا جايگاه خود را بيابد. استاندار سيستان  و بلوچستان با تاكيد بر استفاده از نيروهاي بومي، گفت:  متاسفانه برخي از پيمانكاران شركت هاي توليدي و صنعتي به  جاي جذب نيروهاي تحصيل كرده و متخصص بومي و محلي، از نيروهاي خارج استان استفاده مي كنند كه اين خود عاملي در جهت بحران بيكاري در استان است.  در اين جلسه يكي از اعضاي شوراي اشتغال استان، نرخ  بيكاري را در شهرهاي زابل 8/9 درصد، خاش 7/13 درصد،  ايرانشهر 17 درصد، چابهار 1/7 درصد، نيك شهر 8/12 درصد و سراوان 5/4 درصد اعلام كرد و خواستار اختصاص هر چه بيشتر اعتبارات و تسهيلات بانكي و سرمايه گذاري براي ايجاد اشتغال جوانان جوينده كار شد. "اكبري "رئيس سازمان برنامه  و بودجه سيستان و بلوچستان و دبير كميته هماهنگي اشتغال  استان گفت: طي سال هاي 1365 تا 1375 هر سال دو هزار شغل  در استان ايجاد شده است و اين در حالي است كه براي جمعيت  دو ميليون و 200 هزار نفري سال 1385 استان بايد سالانه  12 هزار شغل ايجاد شود. 
