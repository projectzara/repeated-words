 وزير امور خارجه تايلند گفت: بخش خصوصي اين كشور آماده  سرمايه گذاري در مناطق آزاد تجاري - صنعتي جمهوري اسلامي  ايران است.  " سورين پيستوان "روز سه شنبه در پايان پنجمين اجلاس  كميسيون مشترك همكاريهاي ايران و تايلند در جمع  خبرنگاران گفت: بخش خصوصي ما به دنبال انگيزه اي براي  سرمايه گذاري است و در صورتي كه ايران امتيازاتي را براي  اين بخش قائل شود آنان با انگيزه بيشتري در ايران  سرمايه گذاري مي كنند.  وي گفت: بخش خصوصي ما مي تواند در زمينه بسته بندي  توليدات دريايي، توليد قطعات خودرو، لوازم خانگي،  كامپيوتر و غيره در ايران سرمايه گذاري كنند.  پيستوان علاقمندي كشورش را به گسترش همكاريهاي تجاري و اقتصادي بين جمهوري اسلامي ايران و پادشاهي تايلند اعلام  و بر ضرورت گسترش همكاري بين جمهوري اسلامي ايران و كشورهاي" آسه آن "تاكيد كرد.  وزير خارجه تايلند همكاري اقتصادي، اجتماعي و سياسي بين  كشورهاي عضو سازمانهاي اكو و" آسه آن "را مورد تاكيد قرار داد و گفت: همكاري بين آسياي شرقي و منطقه اكو از اهميت بسزايي برخوردار است.  پيستوان اظهار اميدواري كرد كه همزمان با سفر وزير امور خارجه جمهوري اسلامي ايران به تايلند در ماه سپتامبر و همچنين سفر معاون وزير خارجه و وزير تجارت كشورش به  تهران روابط تجاري و اقتصادي بين دو كشور بيش از پيش  گسترش يابد.  دكتر محمدرضا عارف وزير پست، تلگراف و تلفن نيز با اشاره  به توافقات امضا شده از سوي وزراي دو كشور گفت: متوسط حجم مبادلات چند سال گذشته بين دو كشور 250 ميليون دلار بود كه با توجه به يادداشت تفاهم امروز اين همكاري در چند ماه آينده افزايش خواهد يافت.  وي افزود: در اين يادداشت تفاهم قرار است جمهوري اسلامي  ايران روزانه 10 هزار بشكه نفت به تايلند صادر كند.  به گفته وي براساس اين تفاهم نامه جمهوري اسلامي ايران  محصولات پتروشيمي، دارو، ماشين آلات و سيمان به كشور تايلند صادر خواهد كرد و همچنين قرار است تهران در اجراي  پروژه انتقال گاز شرق و غرب تايلند مشاركت داشته باشد.  دكتر عارف گفت: قرار است در چند ماه آينده تفاهم نامه اي  بين وزارتخانه هاي راه و ترابري جمهوري اسلامي ايران و تايلند در خصوص همكاريهاي دريايي به امضا برسد.  وي همكاريهاي مخابراتي، پستي، پرورش ميگو، هتل سازي و صنعت توريسم، ترانزيت كالا، حمل و نقل هوايي و كشاورزي  را از جمله توافقات صورت گرفته بين دو كشور اعلام كرد. 
