 گروه اقتصادي: هيات دولت براي ارائه تسهيلات لازم در جهت  حل مشكلات برخي از رايانه ها و سيستم هاي صنعتي در آغاز سال دو هزار ميلادي مقرراتي را تصويب كرد.  به گزارش خبرنگار ما براساس اين مصوبه بانك مركزي جمهوري  اسلامي ايران ارز لازم را براي خريد كالاها و خدمات با تشخيص شوراي عالي انفورماتيك با سرعت و خارج از نوبت  اختصاص مي دهد.  همچنين وزارت خارجه نيز موظف شده است تا براي اعطاي  ويزاي ورود متخصصان خارجي كه براي حل مشكل رايانه هاي  كشور به ايران دعوت مي شوند در اسرع وقت اقدام كند.  براساس اين مصوبه همچنين گمرك جمهوري اسلامي ايران نيز بايد زمينه ترخيص كالاهايي كه براي حل مشكل رايانه ها وارد كشور شده است در كوتاه ترين زمان فراهم كند.  در اين مصوبه تاكيد شده است كه درخواست هاي ارائه شده به  نهادهاي ياد شده حسب مورد بايد به تاييد وزير يا بالاترين مقام دستگاه اجرائي رسيده باشد. 
