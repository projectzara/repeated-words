 در صورت پايبندي اعضاي اوپك به سقف توليد قيمت نفت باز هم افزايش خواهد يافت  نيويورك- خبرگزاري جمهوري اسلامي: بهاي نفت خام در بازار نيويورك بدليل موفقيت اوپك در حفظ سهميه ها به بالاترين ميزان خود در دو سال گذشته رسيد.  شبكه خبري بلومبرگ روز سه شنبه گزارش داد: اعلام ميزان  تبعيت بالاي كشورهاي صادركننده نفت(اوپك)از سهميه هاي  تعيين شده تا حد94 درصد باعث شد بهاي نفت خام در بازارمبادلات تجاري نيويورك به بالاترين ميزان خوددر 19ماه گذشته برسد.  " آنتوني پون "مديرمعاملات نفت خام درشركت كلتكس كه توسط شركتهاي نفتي "تگزاكو" و" شورون "اداره مي شود گفت: كاهش  توليد اوپك بازارنفت را تقويت كرده و با توجه به كاهش  ذخاير نفتي آمريكا و افزايش ميزان تقاضا براي نفت در پايان سال جاري ميلادي انتظار مي رود بهاي نفت خام  درنيمه دوم سال جاري بين بشكه اي 19 تا 21 دلار باقي  بماند. بهاي نفت خام آماده تحويل براي ماه اوت در بازار مبادلات تجاري نيويورك با 31 سنت افزايش(برابر 57/1 درصد)به بشكه اي 20 دلار رسيد كه از نوامبر 1997 بي سابقه است.  روزنامه" الشرق الاوسط" نيز ديروز به نقل از كارشناسان  نفتي نوشت: پايبندي كشورهاي عضو سازمان اوپك به كاهش  ميزان توليد بهاي نفت را تا 20 دلار براي هر بشكه بالا خواهد برد زيرا واردكنندگان نفت در جهان به اين نتيجه  رسيده اند كه ميزان عرضه در بازار جهاني بيش از ميزان  تقاضا نخواهد بود. به گفته اين كارشناسان بهبود اوضاع  اقتصادي كشورهاي جنوبشرق آسيا به ويژه كره جنوبي نيز از ديگر عوامل افزايش ميزان تقاضا و در نتيجه بالا رفتن  بهاي نفت خواهد بود.  كارشناسان نفتي گفتند كشور چين در پايان سال جاري ميلادي  روزانه به 490 هزار بشكه و ديگر كشورهاي جنوب شرق آسيا روزانه به 330 هزار بشكه نفت اضافي نياز خواهند داشت و پيش بيني مي شود با بهبود اوضاع اقتصادي ژاپن نيز ميزان  واردات نفت اين كشور افزايش يابد. الشرق الاوسط نوشت با توجه به تثبيت بهاي كنوني نفت در بازارهاي جهاني فرا رسيدن فصل زمستان عامل مهم ديگري در بالا رفتن بهاي نفت  خواهد بود، البته به اين شرط كه كشورهاي توليدكننده به  سقف توليد پايبند باشند. 
