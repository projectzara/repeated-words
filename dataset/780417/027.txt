 بوگوتا- خبرگزاري جمهوري اسلامي: كلمبيا محصولات فولادي،  مواد شوينده و مواد اوليه رنگ از جمهوري اسلامي ايران  وارد خواهد كرد.  اين توافق روز سه شنبه به وقت محلي(بامداد ديروز به وقت  تهران)در جريان ديدار" محمد شريعتمداري "وزير بازرگاني  و خانم "ماتا لوسيا راميرز درينكن "وزير تجارت خارجي  كلمبيا در بوگوتا حاصل شد. شريعتمداري در پايان ديدار با همتاي كلمبيايي خود گفت: با توجه به اينكه جمهوري اسلامي  ايران از نظر حجم و ذخيره سنگهاي ساختماني و تزئيني مقام  دوم را در جهان دارد، در اين نشست مقرر شد كلمبيا در شيوه استخراج و صدور اين اقلام با ايران همكاري كند. وي  گسترش روابط بانكي و تسهيل حمل و نقل بار و مسافر ميان  دو كشور، شركت در نمايشگاه هاي بازرگاني يكديگر و گسترش  همكاريهاي بازرگاني در زمينه هاي دوجانبه، چندجانبه و بين المللي را از ديگر توافقات خود با وزير تجارت خارجي  كلمبيا عنوان كرد. شريعتمداري عضو يك هيات بلندپايه سياسي  و اقتصادي است كه دكتر حسن حبيبي معاون اول رئيس جمهوري  را در سفر دوره اي اش به سه كشور آمريكاي لاتين همراهي  مي كند. 
