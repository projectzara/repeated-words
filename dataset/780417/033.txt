 بخش قابل توجهي از جمعيت ايران كه در روستاها زندگي  مي كرد و موجب آباداني و عمران اين مناطق بود، اكنون با فروش احشام و حتي مايملك خود به اميد يافتن زندگي بهتر و مرفه تر به شهرها مهاجرت كرده اند و به همين دليل تاكنون  چندين روستا در ايران يا به كلي تخليه و مخروبه شده و يا در حال تخليه شدن است. درنتيجه اين روند غم انگيز پيرمردان و پيرزناني كه از روزگار جواني در حرفه هاي  روستايي اعم از كشاورزي، دامداري، گليم بافي، فرش بافي و نظير اينها، تجربه هاي زيادي اندوخته بودند، به خاطر كهولت سن اكنون قادر به ادامه كار نيستند و درعين حال از نسل بعدي، نيروي قابل توجهي در روستا باقي نمانده تا اين  تجربه ها را فراگيرد و باعث ماندگاري زندگي و عمران و آبادي روستاها شود. ازطرف ديگر، مشاغلي كه پيش از اين در روستاها موجب درآمد بوده و براي اداره كردن يك خانواده  كفايت مي كرده به دلايل پيش گفته از رونق افتاده و جوانان روستايي به ناچار براي يافتن شغل مناسب و كسب درآمد به گونه اي كه بتوانند تشكيل خانواده بدهند ناچار به ترك روستاها و اقامت در شهرها مي شوند. اما مشاغلي كه  نصيب اغلب مهاجران به ويژه افراد بي سواد و كم سواد در شهرها مي شود، به شرح زير است:  - خريد و فروش سيگار، لباس دست دوم و يا پذيرش مشاغلي  مثل سرايداري در كارگاهها و كارخانه ها.  - تكدي، فروش مواد مخدر و بزهكاري هاي ديگر.  - جمع آوري قطعات پلاستيكي و بقاياي كاغذ از ميان  زباله ها.  - روي آوري به مشاغل كاذب و انگلي مثل كوپن فروشي.  اين جوانان وقتي به خواست هاي خود نمي رسند و از روستا رانده و در شهر مانده مي شوند و برخي از آنها به خاطر غرور خود مايل به بازگشت به زادگاههاي خود نمي باشند،  براي امرار معاش به ناچار به هر كار خلافي روي مي آورند و بديهي است كه با افزايش جمعيت اين مشكل ابعاد گسترده تري پيدا خواهدكرد.  براي حفظ نيروي كار جوان در روستاها و استفاده بهينه از اين نيرو در جهت رونق اقتصاد و سربلندي كشور بايد راهكارهاي مناسب را انتخاب و اجرا كرد. باتوجه به  تجربه هاي گوناگون اين راهكارها در فهرست زير قابل بررسي  و ارائه است:  - ايجاد كار در روستاها براي افراد بيكار به فراخور علاقه و استعداد آنها.  - ساخت مدارس ابتدايي و دوره متوسطه.  - ايجاد درمانگاه، بيمارستان و مركز مخابرات و آب آشاميدني سالم و تامين سوخت زمستاني در مناطق سردسير درصورت امكان انجام لوله كشي گاز در اين مناطق.  - ايجاد سينما، مكان هاي تفريحي سالم براي سرگرمي ساكنان  روستاها به ويژه نسل جوان.  - ايجاد امكانات ورزشي براي جذب نيروهاي جوان و جلوگيري  از گسترش اعتياد در روستاها.  - ايجاد كارگاههاي آموزشي به منظور افزايش مهارت هاي فني  و حرفه اي جوانان روستايي.  - كمك به حرفه هاي مولد نظير دامداري، كشاورزي و تربيت  كادرهاي فني- تخصصي براي تقويت اين حرفه ها از ميان  جوانان روستايي.  - بهينه سازي جاده ها و آسفالت راهها حدفاصل روستا به  شهر براي تسهيل در حمل و نقل و ارتباطات.  تهران- عمران شفيقي 
