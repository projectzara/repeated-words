 ملامحمد عمر تحريم هاي آمريكا را بي اهميت خواند طالبان ديروز در واكنش به اعمال تحريمهاي مالي تجاري از سوي آمريكا، ضمن بي اهميت شمردن اين مجازاتها اعلام كرد،  هيچ توجهي به اين تحريمها نخواهد كرد. به گزارش خبرگزاري  رويتر، ملامحمد عمر رهبر طالبان به خبرگزاري اسلامي  افغان گفت: ما هيچ اهميتي به تحريمهاي آمريكا نمي دهيم.  به دنبال به نتيجه نرسيدن تلاشهاي آمريكا براي دستگيري  اسامه بن لادن كه در افغانستان و تحت حمايت طالبان  به سر مي برد، بيل كلينتون روز سه شنبه فرمان تحريمهاي  اقتصادي تجاري طالبان را امضا كرد.  سخنگوي كاخ سفيد دليل اعمال اين مجازاتها را پناه دادن  طالبان به بن لادن و حمايت از او اعلام كرد. ملاعمر بدون  اشاره به جزئيات گفت، آمريكا اهداف خاصي را در افغانستان  دنبال مي كند كه طالبان با آنها موافق نيست همين اختلاف  موجب اعمال مجازاتهايي عليه طالبان شده است. رهبر طالبان  با اشاره به اينكه بن لادن دليل واقعي اعمال تحريمها نيست گفت: از محل اختفاي بن لادن خبر ندارد و از وي  نخواسته كه افغانستان را ترك كند و يا در اين كشور بماند.  آمريكا بارها با اعلام اينكه طالبان را به عنوان دولت  قانوني افغانستان به رسميت نمي شناسد، اين گروه را به  حمايت از تروريسم، قاچاق موادمخدر و نقض حقوق بشر متهم  كرده است. از سوي ديگر آسوشيتدپرس ديروز به نقل از منابع  آگاه گزارش داد، بن لادن از جانب تجار عربستان و ساير كشورهاي حاشيه خليج فارس ميليونها دلار كمك دريافت كرده  است به گفته منابع فوق كه در قاهره مستقر هستند، بن  لادن احتمالا" قبل از اينكه مقامات عربستان از جريان  هداياي نقدي مذكور و انتقال آنها به وي اطلاع پيدا كند بيش از 50 ميليون دلار دريافت كرده است. مجازات هاي  اقتصادي طالبان توسط آمريكا با استقبال مخالفان افغان  روبرو شد. 
