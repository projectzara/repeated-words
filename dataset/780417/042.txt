 واجپايي: تا زماني كه پاكستان نيروهايش را از كارگيل به  آنسوي خط كنترل مرزي عقب نكشد، عمليات نظامي ارتش هند كماكان به شدت ادامه خواهد يافت  دهلي نو- خبرگزاري جمهوري اسلامي: نخست وزير هند روز چهارشنبه امكان هرنوع معامله و مصالحه درموردبحران  كارگيل را رد كرد.  آتال بيهاري واجپايي در نشست سروزيران ايالتهاي هند تاكيد كرد: مصالحه درمورد عمليات نظامي بيرون راندن  مهاجمان پاكستاني از مواضع اشغالي در كارگيل غيرممكن است.  وي در اين نشست كه بمنظور بررسي وضعيت كارگيل تشكيل شده  بود، گفت: شنيده مي شود كه پاكستان تمايل به عقب كشيدن  نيروهايش از كارگيل دارد وهند خواستار مشاهده اين تمايل  در عمل است.  واجپايي افزود: تا زماني كه پاكستان نيروهايش را از كارگيل به آنسوي خط كنترل مرزي عقب نكشد، عمليات نظامي  ارتش هند كماكان به شدت ادامه خواهد يافت.  وي گفت: دهلي نو بمنظور حل اين بحران از مجاري ديپلماتيك  با جامعه جهاني نيز در تماس نزديك است.  واجپايي افزود: تلاشهاي ديپلماتيك به مفهوم بين المللي  ساختن مسئله كشمير نيست، زيرا همه مي دانند كه اين مسئله  بايستي بين هند و پاكستان وبه شكل كاملا دوجانبه حل و فصل گردد.  وي نگراني احزاب سياسي هند را مبني بر اين كه دولت اين  كشور ميانجيگري گروه سوم را در مسئله كارگيل پذيرفته است،  بي دليل خواند و گفت: ما به صراحت اعلام و تصريح  كرده ايم كه هيچ جايي براي دخالت ديگران وجود نداردحتي  اگر با حسن نيت باشد.  واجپايي واكنش جامعه جهاني نسبت به جنگ كارگيل را سازنده  توصيف كرد وگفت: روسيه با هند همصدا بوده و از اقدام  دهلي نو در عقب راندن مهاجمان حمايت كرده، آمريكا نيز پاكستان را به صراحت مسئول اين تهاجم خوانده است.  وي درمورد ديدار اخير بيل كلينتون رئيس جمهوري آمريكا و نوازشريف نخست وزير پاكستان و نيز سفر ژنرال "زيني " فرمانده كل نيروهاي آمريكا درخاورميانه به اسلام  آباد گفت: جامعه جهاني به شكل فعال مي كوشد پاكستان را به عقب كشيدن مهاجمان از كارگيل تشويق كند. 
