 گروهي متشكل از پنج تن از كارشناسان تسليحاتي از كشورهاي  لهستان، آفريقاي جنوبي، روسيه، چين و آلمان هفته آينده  از عراق ديدن خواهد كرد. به گزارش خبرگزاري رويتر از سازمان ملل، اين هيات تصميم دارد مواد شيميايي باقيمانده  در يك آزمايشگاه سازمان ملل را منهدم كند.  كميته ويژه سازمان ملل(انسكام)كه ماموريت داشت سلاحهاي  كشتار جمعي عراق را منهدم كند به هنگام ترك بغداد در چند ماه گذشته، نمونه هايي از مواد شيميايي كه عراق آن را خطرآفرين مي داند، در اين كشور جاگذاشته است. عراق تاكنون  به كارشناسان اين كميته يا دستيارانشان اجازه بازگشت به  كشور را نداده است.  سازمان ملل به پيشنهاد روسيه مبني بر اينكه سازمان منع  گسترش سلاحهاي شيميايي كه مقرآن در لاهه است اين ماموريت  را به عهده گيرد پاسخ مثبت داد و قرار شد چهار تن از كارشناسان اين سازمان به همراه يك بيولوژيست آلماني از دانشگاه اشتوتگارت به عراق سفر كنند. ديپلماتهايي از روسيه، فرانسه و چين در آينده به اين گروه خواهند پيوست.  همچنين" ياكو يليتالو" هماهنگ كننده پيشين فعاليت هاي  انسكام در بغداد و" پراكاش شاه "نماينده دبيركل سازمان  ملل متحد در عراق نيز به اين گروه خواهند پيوست.  انسكام خطر نمونه هاي آزمايش شيميايي يا ميكروبي را رد كرده است ولي از دبيركل سازمان ملل خواسته است ترتيبي  براي از بين بردن آنها اتخاذ كند. 
