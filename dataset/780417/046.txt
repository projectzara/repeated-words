 معاون سخنگوي وزارت خارجه تركيه ديروز گفت: كشورش تحولات  مربوط به سفر" حافظ اسد" رئيس جمهوري سوريه به مسكو را از نزديك دنبال مي كند.  به گزارش خبرگزاري جمهوري اسلامي از آنكارا، "سرمد آتاجانلي" به خبرنگاران گفت: مناسبات ديپلماتيك بين  سوريه وروسيه به خود مسئولان اين كشورها مربوط است، اما تركيه تاثيرات اين مناسبات بر خود و منطقه را با حساسيت  دنبال مي كند و مورد ارزيابي قرارمي دهد. رسانه هاي  تركيه در ارتباط با سفر حافظ اسد به مسكو از احتمال خريدهاي نظامي اين كشور به ميزان دو ميليارد دلار خبر دادند.  حافظ اسد رئيس جمهور سوريه در پايان ديدار تاريخي خود از روسيه كه براي نخستين بار پس از فروپاشي شوروي صورت گرفت،  صبح ديروز به دمشق بازگشت.  حافظ اسد و يلتسين روءساي جمهور سوريه و روسيه در بيانيه  مشتركي، نتايج انتخابات اسرائيل را كه ايهود باراك رهبر حزب كار را به قدرت رساند، موجب ايجاد جو مناسب براي صلح  در خاورميانه دانستند. از نظر روءساي جمهور دو كشور،  استقرار صلح پايدار در منطقه با تحقق اصل زمين در برابر صلح، خروج اسرائيل از سرزمينهاي اشغالي در جولان و جنوب لبنان و تضمين حقوق ملي مردم فلسطين امكان پذير است.  رسانه هاي سوريه ديروز نتايج سفر اسد به مسكو را قابل  توجه دانستند و گفتند: اين سفر در تمامي زمينه ها موفقيت آميز بود. 
