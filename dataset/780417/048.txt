 كيم دايه جونگ رئيس جمهور كره جنوبي ديروز به كره شمالي  هشدار داد درصورت اقدام به آزمايش موشكي جديد با واكنش  جدي سئول و متحدانش روبرو خواهد شد.  به گزارش خبرگزاري فرانسه از سئول، رئيس جمهور كره جنوبي  در پايان سفرشش روزه خود به آمريكاي شمالي به خبرنگاران  در سئول گفت، كره جنوبي و متحدان آن تمام تلاش خود را براي بازداشتن كره شمالي از اقدام به يك آزمايش موشكي  ديگر به كار خواهند گرفت.  وي احتمال انجام يك آزمايش موشكي جديد از سوي كره شمالي  را پنجاه درصدعنوان كرد.  رئيس جمهور كره جنوبي افزود، كره شمالي بايد بداند كه  آزمايش موشكي منافع اين كشور را تامين نخواهد كرد و در صورت چنين اقدامي با واكنش جدي سئول و متحدانش روبرو خواهد شد.  پنتاگون وزارت دفاع آمريكا نيز اعلام كرد: هيچ نشانه اي  كه حاكي از منصرف شدن كره شمالي از انجام آزمايش موشكي  باشد وجود ندارد و اين كشور برغم هشدارهاي جدي آماده يك  آزمايش موشكي ديگر مي شود. 
