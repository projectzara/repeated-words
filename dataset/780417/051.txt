   چندي پيش در همين صفحه مطلبي با عنوان مرگ تدريجي درختان  كهنسال و راهكارهايي براي نجات آنها، درج شده بود. به  دليل علاقه مندي و تخصصي كه در اين زمينه داشتم به دفتر روزنامه مراجعه و جويا شدم كه آيا مي توانم در تكميل و تاييد آن و با اجازه نويسنده محترم من هم با ديد انتقادي، مطالبي براي درج داشته باشم. خوشبختانه نتيجه  جواب مثبت مسئولان روزنامه مقابل چشمان شماست.  خوانندگان را يادآور مي شوم كه موضوع وضعيت نابسامان  گروهي از درختان و بويژه چنارها در فضاهاي شهري، مقابل  ساختمانها و معابر است كه به راستي وخيم و متاسفانه بايد باور كرد كه نابودي آنها قريبالوقوع است. تقريبا" در تمامي شهرهاي بزرگ كشور و مخصوصا" در تهران، كمتر شهروند آشنا با رنگ سبز را مي توان يافت كه توجهش جلب نشده و يا از اين مهم احساس خطر نكرده باشد. دوست عزيز و درد آشناي  من نيز در نوشتار خود در چهارشنبه 1/2/78 به خيلي از مطالب علمي در ارتباط با موضوع اشاره كرده بودند از جمله  محدوديت هاي خاك و آب و عدم جذب مواد غذايي، آلودگي شديد هوا، ايجاد قطعات بتوني، آسفالت،.. و براي درختان محيطي  باز، خاكي وسيع، آبي صاف، زلال و عاري از كلر و هوايي  پاك را لازم دانسته بودند كه صد البته همگي صحيح است،  اما خود نيز باور دارند كه ذره اي از امكانات يادشده  ميسر نمي باشد و حداقل در تهران امروزي، در دسترس  انسانها نيست چه رسد به درختان ! !؟ بايد به اين نكته هم  توجه داشت كه زردي، زوال و خشكيدگي در موارد بسياري در درختان پاركها در فضاهاي بازتر و با وجود دسترسي به آب بيشتر هم به چشم مي خورد. ايشان عمدتا" راهكار وسيع سازي  محيط كاشت را موءثر دانسته بودند كه در خيلي از موارد اجراي آن غيرممكن مي باشد و بعلاوه شيوه موءثري براي نجات  درختاني با همين شرايط در ميان پاركها نمي باشد. به  هرحال اگر در محيطي بتوان فضاي بازتري ايجاد نمود مسلما"  مفيد است. اما در يك خيابان و يا پياده رويي باريك  واقعا" چه مي توان كرد؟ البته در كشاورزي امروزي كاشت و داشت گياهان تحت شرايطي در حد يك لوله آزمايش هم ممكن  شده است، اما مشورت با خارجي ها و آوردن اين تكنيك ها تا چه حد صرفه اقتصادي دارد، بايد بررسي شود.  يكي ديگر از راهكارهاي مناسبي كه مي توان از آن براي  نجات درختي نيمه جان در گوشه اي از يك ساختمان بزرگ و يا در معبري باريك و يا حتي در اجتماعي از درختان بيمار باغ  يا پاركي وسيع سود برد، استفاده از روش تزريق مستقيم  مواد غذايي و شيميايي لازم براي نجات و تداوم حيات اين  گونه درختان است. سوراخ هايي باريك در تنه درختان بيمار ايجاد مي شود كه در اين سوراخ ها با كمك وسايل و تجهيزات  مخصوص از مواد مورد نظر، در حجم و غلظت معين، زيرنظر كارشناسان مربوطه، تزريق مي گردد. از اين روش غربي ها به  عنوان تكنولوژي قرن بيست و يكم ياد كرده اند. راهكار اخير اگرچه در جهان پيشرفته به صورتي كاملا" نو، كمي  فانتزي و تا حدي گران قيمت مطرح است، اما سابقه آن به  قرنهاي پيش نيز باز مي گردد، براي مثال ذكر شده است كه  در قرن دوازده شاهزاده هاي عرب رنگ، عطر و بوي گلها را به سليقه خود با اين روش تغيير مي داده اند و يا لئوناردو داوينچي معروف كه در هر رشته گريزي زده است، در قرن پانزدهم موادي را، حال به چه منظوري ! ! به درختان  تزريق مي كرده است. شهروندان اصفهاني و مسافران نوروزي،  شاهد تلاشي از اين نوع براي نجات درختان چنار بيمار شهر،  با همكاري سازمان پاركها و فضاي سبز بودند، كه روش  استفاده شده در تزريق اين درختان، رنگ و آبي كاملا"  ايراني داشت. تحقيقاتي در راستاي استفاده از اين روش  آغاز شده است كه لطف، توجه و پشتيباني تمامي مسئولين  مملكتي را مي طلبد. زيرا فراگير شدن آن صرفه جويي ارزي و اشتغال زايي باورنكردني در بخش كشاورزي يا بهتر بگوييم  باغباني در پي خواهد داشت. قابل توجه است كه در آينده  تزريق درختان مي تواند با كمترين آلودگي ها براي محيط زيست حداكثر كارآيي را داشته و بويژه در مواردي نظير موضوع اخير كه ساير ترفندها موءثر نمي باشند، بكار گرفته  شود و شايد روزي براي من كه سهم جزئي در ارائه آن  داشته ام، موجب افتخار شود.  فرهود رئيسي 
