   گروه شهري: مهندس مرتضي الويري - شهردار تهران به هنگام  حضور در يكي از جلسات شوراي شهر، ساماندهي شبكه حمل و نقل و آمد و شد خودروها را از جمله مقولاتي برشمرد كه  وعده داده است سامان دهد.  واقعيت ها نشان مي دهد با وجود تلاش بسياري كه مديريت  شهر تهران در يك دهه اخير براي ساماندهي آمد و شد اعم از سواره و پياده انجام داده و شاهد بهبودي نسبي نيز بوده ايم، اما هنوز براي رسيدن به نقطه ايده آل و مطلوب،  فاصله داريم. امروزه عابران سواره به راحتي حقوق  شهروندان پياده را ناديده مي گيرند و از سويي رهگذران  پياده نيز گويي در يك انتقام گيري تاريخي و ريشه دار، به  شكل هاي مختلف حريم و حقوق عابران سواره را تضييع  مي كنند. در حالي كه پياده روهاي مناسبي در برخي نقاط شهر وجود دارد، شهروندان سطح خيابان را پياده رو مي دانند! و به همين دليل قسمتي از گذرگاهها براي رفت و آمد خودروها، تنگ و در برخي موارد غيرقابل استفاده  مي شود.  چنين كنش هايي است كه كارشناسان بر ضرورت بهسازي مهندسي  معابر و حسن اجراي مقررات بر آموزش هاي عمومي تاكيد مي كنند.  تردد غيرمجاز عابرين پياده كه معمولا" به اشكال مختلف از جمله عبور خارج از گذرگاههاي مجاز، حركت در طول سواره رو خيابانها، عبور از عرض خيابانها در تقاطع ها و بدون توجه  به چراغ راهنمايي مخصوص رهگذران، حركت در سواره رو خيابانها در حالت پشت به جريان ترافيكي، توقف در وسط سواره رو براي سوار شدن به وسايل نقليه و... مشاهده  مي شود كه اين موارد موجب بي نظمي در عبور و مرور و وقوع  تصادفات و اختلال در سيستم حمل و نقل عمومي و كندي حركت  و كاهش ظرفيت جابجايي و آلودگي محيط زيست و افزايش مصرف  سوخت و انرژي(بر اثر كاهش سرعت و يا توقف و حركت مجدد) مي شود در مجموع خسارات اقتصادي كلان و ضايعات اجتماعي  و فردي قابل توجهي به شهروندان وارد مي شود.  از طرفي ديگر عابران پياده نيز به دلائل مختلف از مقررات  عبور و مرور تبعيت نمي كنند. نقص پياده روهاي كنوني و عدم سرمايه گذاري در بهينه سازي و نگهداري آنها، عدم  رعايت ضوابط و استانداردهاي فني و مهندسي در ساخت معابر،  تقاطع ها، ميدانها، بزرگراهها از نظر ايمني تردد عابرين  پياده، كار آمدوشد را دشوار و خطرناك كرده است.  تبديل پياده روها به محل دادوستد و سد معبر توسط واحدهاي  تجاري حاشيه اي، ناهموار بودن سطح اكثر پياده روها،  نارسايي قوانين در نحوه برخورد با عابرين پياده متخلف و..  . موجب تجمع عابرين پياده در سواره رو و معابر شده است.  آمار و اطلاعات نشان مي دهد در سال 1373 از 107 هزار و 60 حادثه رانندگي در كشور(به غير از تهران بزرگ)6 هزار و 737 تصادف مربوط به وسيله نقليه با عابر پياده بوده  است و 3/27 درصد تصادفات شامل عابران پياده مربوط به  گروه سني كمتر از 12 سال است.  براساس آمار و اطلاعات موجود در شهر تهران با نزديك به 3 ميليون دستگاه وسيله نقليه، روزانه 15 ميليون سفر انجام  مي شود كه 10 ميليون سفر با وسايل نقليه و 5 ميليون سفر پياده انجام مي شود.  به عبارتي ديگر يك سوم سفرهاي درون شهري در تهران پياده  انجام مي شود و متاسفانه درصد قابل ملاحظه اي از شهروندان، بخشي از مسير خود را با ورود به سطح خيابان طي  مي كنند.  يك كارشناس حمل و نقل با اظهار اين مطلب كه به نظم  درآوردن تردد عابران پياده در چهارچوب قوانين و مقررات  مي تواند در بهبود عبور و مرور سهم موءثري داشته باشد و بايد امكانات تردد آسان، سالم و ايمن را براي عابرين  پياده فراهم كردگفت: متاسفانه در مورد مشكلات رفت و آمد عابران پياده و كنترل آنها تاكنون سرمايه گذاري موءثر و هدف دار نكرده ايم و اقدامات چند ساله اخير نيزعليرغم  حجم قابل توجهي كه داشته است باز هم فاصله جدي ما را با وضعيت استاندارد و حتي قابل قبول چندان كه بايد و شايد كم نكرده است. به نظر مي رسد در ساخت و اصلاح و ترميم  گذرگاهها بيشتر توجه برنامه ريزان، پرداختن به مسائل  مرتبط به عبوردهي مطلوبتر وسايل نقليه بوده است، نه  عابرين پياده. 
