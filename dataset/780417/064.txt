   گروه شهري: آخرين خورشيد گرفتگي "كسوف "قرن بيستم روز 20 مرداد ماه سال جاري رخ خواهد داد و در 12 استان ايران  مردم قادر خواهند بود رخداد اين پديده طبيعي را ببينند.  طبق محاسبات علمي تاسال 2034 ميلادي خورشيد گرفتگي ديگري  در ايران قابل رويت نخواهد بود از اين رو به نظر مي رسد كه عده زيادي از اقصي نقاط كشوربه مناطقي كه خورشيد گرفتگي در آنها ديده خواهد شد، بروند.  در يك تعريف ساده مي توان خورشيد گرفتگي يا" كسوف "را " برخورد سايه ماه با زمين "تعريف كرد و بد نيست بدانيد كه در دايرتالمعارف "نيو امريكن "قطر خورشيد يك ميليون و 393 هزار كيلومتر ثبت شده است و در فرهنگ "وبستر" آن را معادل تقريبا" يك ميليون و 390 هزار كيلومتر ذكر كرده اند.  نزديك به تمام حجم خورشيد از گازهاي سبك و سوزاني چون  هيدروژن و هليم تشكيل مي شود و از اين رو از آن اشعه  ماوراي بنفش پخش مي شود و لذا نبايدبه خصوص به هنگام  كسوف كه امكان بيشتري براي رويت خورشيد وجود دارد،  بدون استفاده از عينك مخصوص به آن نگاه كرد.  تماشاي خورشيد بدون ترديد عوارض بسيار بدي را بر سلامت  چشمان افرادي كه بدون استفاده از تجهيزات لازم به آن  نگاه كنند، وارد خواهد كرد و وسايل ابتدايي مانند فيلم  سوخته عكاسي ويا عينك هاي دودي به هيچ روي وسيله  مطمئني براي ديدن خورشيد نيست و از وسايلي بايد استفاده  كرد كه مورد تاييدنهادهاي علمي باشد.  دكتر رضا منصوري رييس ستاد ملي كسوف مي گويد: نور ماوراي بنفش خورشيدبر روي شبكيه چشم اثر مي گذارد. صدمه  آن به شبكيه بدون درد است و هيچ احساس درد و يا سوزشي  ندارد اما بعدها موجب كاهش ديد و احتمالا كوري مي شود وسلول هاي آسيب ديده از اين نور قابل ترميم نيستند.  دكتر محمد رضا آزموده يك متخصص در وزارت بهداشت نيز مي گويد: رصد كسوف در صورت نداشتن وسائل ايمني، منجر به  بيماريهاي چشم از جمله آبمرواريدمي شود.  دكتر آزموده از مردم مي خواهد تا در زمان كسوف  " خورشيدگرفتگي "ازمشاهده مستقيم خورشيد با چشمان غير مسلح خودداري كنند و تاكيد مي كند كه چون اين مشاهده،  آسيبهاي مختلف به چشم وارد مي كند، علاقه منداني كه  وسايل لازم راندارند بهتر است كه وقوع اين پديده طبيعي  را از طريق تلويزيون تماشا كنند.  آخرين خورشيد گرفتگي كه در ايران با دامنه وسيع رخ داد در سال 1374 بود كه چون در بيرجند در استان خراسان بهتر از ديگر مناطق كشور ديده مي شد، هزاران نفر را به اين  منطقه كشاند.  در هنگام آن خورشيد گرفتگي نيز پزشكان توصيه اكيد كرده  بودند كه مردم از تماشاي خورشيد بدون در اختيار داشتن  وسايل لازم خودداري كنند كه البته بسياري اين توصيه را رعايت و به تماشاي كسوف پرداختند اما دراين ميان چندنفري  نيز به توصيه ها توجه نكردند كه به گفته دكتر داوري از متخصصان اداره بهداشت بيرجند دچار آسيب چشم شدند كه تنها 35 نفر آنها دراولين لحظات بعداز خورشيد گرفتگي به پزشك  مراجعه كردند.  يافته هاي علمي در مورد تاثير كسوف برانسان و حيوان  همچنين دلالت بريكسان بودن آن دارد. دكتر" ان. اگروال "يك  استاد دانشگاه "تورنتو" دركانادا كه درباره اثرات زمين  لرزه و خورشيد بر روي زندگاني و رفتارهاي انسانها و حيوانات مطالعه مي كند، مي گويد: در جريان خورشيد گرفتگي  اگر مشاهده كرديد حيوانات از خودحركات غير عادي نشان  مي دهند، متعجب نشويد. وي مي گويد كه تجارب به دست آمده  از كسوف ها نشان مي دهد كه اثرات كسوف بر بيماران رواني  بيش از افراد سالم است. كسوف فشار خون افراد مبتلا به اين بيماري را به ميزان 20 درصد افزايش مي دهد و در فشار خون افراد سالم نيز اختلال ايجاد مي كند. 
