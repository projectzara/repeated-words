 افزون بر 2700 رشته از كل قناتهاي كشور در استان يزد قرار دارد    * سالانه 390 ميليون متر مكعب آب از منابع زيرزميني  استان يزد از طريق قناتها برداشت مي شود و به مصارف  كشاورزي مي رسد.  يكي از مناطق خشك و كويري كه در آن قنات هاي زيادي حفر شده، استان يزد مي باشد كه بخش عمده اي از آبهاي  زيرزميني، از طريق اين قناتها استحصال و مورد بهره برداري قرار مي گيرد. قنات روشي ساده و كم هزينه  براي استخراج آبهاي زيرزميني با استفاده از نيروي ثقل  است و از مجموع 30988 رشته قنات موجود در كشور، افزون بر 2700 رشته در استان يزد قرار دارد.  قنات برقرار كننده تعادل بين تغذيه سفره هاي آب زيرزميني  و ميزان برداشت مي باشد اما از حدود سالهاي 1340 به بعد با وارد شدن پمپ و حفر چاههاي عميق و نيمه عميق بدليل  راحتي دسترسي به منابع آب زيرزميني، اين تجربه مفيد ساليان دراز به فراموشي سپرده شد و كاربرد ديرين خود را تا حدودي از دست داد استفاده از موتور پمپ نيز برداشت  آب از سفره ها را بشدت افزايش داد و به دليل بهم خوردن  روش تعادلي پيشين مشكل افت شديد سطح آبهاي زيرزميني بروز كرد و در نهايت، قناتها در مجاورت چاههاي عميق، يكي پس  از ديگري آبدهي خود را از دست داد و خشك شد و اين سرمايه  گرانبهاي ملي رفته رفته رو به نابودي گذاشت كه بسي جاي  تاسف و نگراني است و جا دارد با انديشيدن تدابير لازم،  مانع از ادامه اين روند ناصواب باشيم. اما با مروري بر سابقه قناتها در استان يزد مي توان گفت اكثر قنات ها از لحاظ موقعيت احداث، از سه ويژگي زير برخوردارند:  1- كوهستاني 2- دامنه اي 3- قنوات واقع در دشت.  عمده قناتهاي كوهستاني و دامنه اي، مربوط به شهرستانهاي  تفت و مهريز مي باشد كه كم بودن طول قنات، نوسانات شديد آبدهي و به اصطلاح هوابين بودن آنها و شيب نسبتا" زياد مسير از خصوصيات آن است. نزديك بودن فاصله ميله ها و كمي  عميق ميله ها و تعدد قنوات نيز از ويژگي هاي مناطق  كوهستاني و دامنه اي است.  تره كار(تران قنات)، قسمتي از طول مسير و مجراي قنات  است كه آب از بدنه آن نشت كرده و وارد مجراي قنات مي شود و نقش تغذيه و تزريق آب به درون مجراي قنات را به عهده  دارد كه اين قسمت از مادرچاه شروع مي شود و تا قسمت خشكه  كار ادامه مي يابد و خشكه كار، قسمتي از طول مسير و مجراي قنات است كه فقط وظيفه انتقال آب را به عهده دارد و در واقع آب را از قسمت تران يا تره كار قنات گرفته و به مظهر قنات انتقال مي دهد.  مظهر قنات محلي است كه آب از مجراي قنات خارج شده و روي  سطح زمين ظاهر مي شود.  مادر چاه عبارت از ميله قنات در قسمت تره كار است كه  معمولا" عميق ترين چاه نيز هست و ورود آب به درون قنات،  از اين نقطه شروع شده و تا ابتداي قسمت خشكه كار ادامه  مي يابد.  از خصوصيات قنوات دشتي، طولاني بودن آنها، عميق بودن چاه  و ميله هاي بعدي، داشتن آبدهي نسبتا" ثابت در يك دوره كم  بودن شيب مسير قنات، طولاني بودن فاصله ميله ها و نيز تلفات نسبتا" شديد آب در مسير خشكه كار مي باشد.  قنوات كوهستاني با توجه به اينكه از سفره هاي سطحي تغذيه  مي شوند و حفره هاي عميق ندارند، آبدهي آنها شديدا" تحت  تاثير نزولات جوي است و لازم است از روشهاي مختلف مانند احداث گوراب(استخرهاي نفوذ آب)در بالا دست چاه استفاده  نشود تا به تغذيه مصنوعي سفره ها كمك شود.  نظر به اينكه اكثر قنوات مناطق كوهستاني در معرض خطر سيل  مي باشند طوقه چيني ميله ها و اجراي عمليات حفاظتي برروي  آنها خيلي مهم مي باشد. اين قنوات بدليل داشتن شيب نسبتا" زياد نياز به لايروبي هرساله ندارند اما بدليل  مواجه شدن با خشكسالي و براي افزايش اطمينان به آبدهي  قنات، نياز به ادامه پيشكار قنات پس از كسب مجوزهاي لازم  مي باشد و معمولا" به دليل سنگي بودن پيشكار، از مواد انفجاري و يا كمپرسور استفاده مي شود.  قنوات كوهستاني كمتر در اثر رسوب لاي طبيعي، نياز به  لايروبي پيدا مي كنند و بيشتر رسوبات ناشي از سختي آب و تشكيل رسوبات سختي آهكي است كه اگر قبل از ضخيم شدن،  رسوببرداري شوند، مشكل كمتري خواهند داشت.  قنات كاران مجرب از طريق تجربه به اين نتيجه رسيده اند كه با كاهش شيب كف قنات و كم شدن سرعت آب، از تشكيل  رسوبات آهكي تا حد زيادي جلوگيري مي شود.  توصيه كلي در رابطه با قنوات اين است كه به هر شكل ممكن  از اين سرمايه هاي ملي حفاظت و نگهداري شود و از حفر چاههاي عميق و نيمه عميق بصورت بي رويه در نزديكي قناتها جلوگيري به عمل آيد. اجراي پروژه هاي تغذيه مصنوعي  سفره هاي آب زيرزميني در محلهاي مناسب و بالا دست نيز به  منظور جبران افت سفره ها توصيه مي شود.  قنوات در استان يزد يكي از منابع تامين كننده آب كشاورزي  است و حدود 390 ميليون متر مكعب يعني معادل 33 درصد برداشت ساليانه آب زيرزميني را به خود اختصاص داده است و اراضي تحت شرب آنها به 34300 هكتار مي رسد.  مريم مظفري - خبرنگار همشهري در يزد 
