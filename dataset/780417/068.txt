 گروه شهرستانها: مرحله اول از طرح گردشگري غار شگفت انگيز و منحصربه فرد قوري قلعه واقع در نزديكي  شهرستان پاوه با حضور مسئولين استان كرمانشاه مورد بهره برداري قرار گرفت.  به گزارش خبرنگار همشهري از كرمانشاه در مرحله اول اين  طرح جذاب گردشگري، 500 متر از غار 3500 متري قوري قلعه  آماده بازديد علاقه مندان شده است اين غار از يك راهرو طولاني و چندين گذرگاه و تالار تشكيل شده است و سرتاسر غار پوشيده از طاقديسها و ناوديسهاي زيبا وجذاب است كه  جريان آب شفاف و سرد آن زيبايي غار را چندين برابر كرده  است. از مزاياي اين غار نسبت به غارهاي مشابه مانند غار علي صدر مي توان به گذرگاه پياده رو آن اشاره كرد كه تا انتهاي غار ادامه دارد.  مهندس مقيمي استاندار كرمانشاه در مراسم بهره برداري از طرح گردشگري غار قوري قلعه گفت: براي آماده سازي مرحله  اول اين طرح گردشگري تا پايان سال 77 بالغ بر 167 ميليون  تومان هزينه شده است و درمجموع، آماده سازي غار براي جذب گردشگران داخلي و خارجي در سه مرحله انجام خواهد شد كه  با بهره برداري از مرحله اول، كار مطالعاتي مرحله دوم به  طول 1200 متر در دست انجام است.  استاندار كرمانشاه با اشاره، به جاذبه هاي گردشگري استان  گفت: صنعت گردشگري استان كرمانشاه يكي از كارهاي مهم و بزرگي است كه بايستي با ديد وسيع مورد توجه قرار گيرد و زمينه ها براي جذب گردشگران داخلي و خارجي فراهم شود.  زيرا استان كرمانشاه با داشتن مناظر وچشم اندازهاي طبيعي،  آثار باستاني و كهن و مناطق يادگار حماسه دفاع مقدس،  مي تواند از قطبهاي گردشگري كشور باشد.  مهندس مقيمي همچنين گفت: مطمئنا" غار قوري قلعه يكي از مكانهاي مورد توجه گردشگران داخلي و خارجي خواهد بود و اگر ما بتوانيم شرايط را به خوبي مهيا كنيم مورد استقبال  فراواني قرار خواهد گرفت و ما بايستي دراين مكان يك  رابطه خوب بين فرهنگ، طبيعت، تجارت و صنعت گردشگري به  وجود آوريم و در نهايت بتوانيم به توسعه همه جانبه منطقه  برسيم.  استاندار كرمانشاه در پاسخ به سئوال خبرنگار همشهري در زمينه اقدامات انجام شده براي جذب گردشگران خارجي گفت:  استفاده از برنامه هاي برون مرزي صدا و سيما به خصوص  شبكه تلويزيوني جام جم، تبليغ از طريق سفارتخانه ها،  تبليغ در هتلهاي بين المللي و به طور كلي استفاده از تمامي امكانات تبليغي براي معرفي استان به گردشگران  خارجي در اولويت برنامه هاي مسئولين قرار دارد. 
