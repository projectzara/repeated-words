 گروه شهرستانها: انجمن اسلامي دانشجويان دانشگاه خليج  فارس بوشهر با ارسال نامه اي سرگشاده براي وزير فرهنگ و آموزش عالي، خواستار رفع مشكلات آموزشي و رفاهي اين  دانشگاه شد.  به گزارش خبرنگار همشهري در بوشهر در اين نامه آمده است:  به رغم گذشت هفت سال از تاسيس دانشگاه خليج فارس بوشهر،  اين دانشگاه با حدود 4 هزار دانشجو و 15 رشته دانشگاهي  متاسفانه با كمبود شديد استاد مدرس در اكثر رشته هاي  آموزشي و امكانات رفاهي روبه رو است.  در ادامه اين نامه اضافه شده است: هم اكنون بيشتر رشته هاي اين دانشگاه فقط سه يا چهار استاد دارند كه اين  امر باعث شده تا در يك ترم تحصيلي برخي از اين استادان  30 واحد درسي داشته باشند و حتي چندين درس كه در تخصص  آنان نيست تدريس كنند كه اين مشكل پايين آمدن كارايي  استادان و بازده علمي دانشجويان دانشگاه را در پي داشته  است.  نويسندگان نامه اضافه كرده اند: همچنين استاداني كه هم  اينك در اين دانشگاه مشغول به تدريس هستند مدرك دكتراي  تخصصي(D. H. P)ندارند و طرح سربازي خود را مي گذرانند و پس از اتمام خدمت سربازي اين دانشگاه را ترك مي كنند كه  اين امر موجب بروز مشكل در امر آموزش مي شود.  در بخش ديگري از نامه آمده است: متاسفانه به رغم نياز دانشگاه خليج فارس بوشهر دهها نفر با استفاده از بورسيه  و نام اين دانشگاه در دوره دكترا قبول شده اند كه پس از اخذ مدرك جذب اين دانشگاه نشده و در دانشگاههاي ديگر مشغول به كار شده اند.  در پايان نامه وجود مشكلات معيشتي و نبود امكانات رفاهي  كافي براي استادان در دانشگاه و استان محروم بوشهر از علت هاي اصلي انتقال آنان از استان ذكر شده است. 
