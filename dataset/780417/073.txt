 گروه شهرستانها: شركت تعاوني صنايع غذايي سرنا توليدكننده ماكاروني در استان بوشهر، به دليل كمبود نقدينگي و سرمايه در گردش تعطيل شد.  مديرعامل اين شركت گفت: با توجه به اينكه بخش عمده فروش  توليدات اين شركت به صورت غيرنقدي است و در مقابل براي  خريد 550 تن سهميه آرد ماهانه از دولت، بايد وجه نقد پرداخت كند، به علت كمبود نقدينگي قادر به خريد اين  سهميه نيست و همين باعث تعطيلي شركت شده است.  نبوي در گفت وگو با خبرنگار همشهري افزود: اين شركت در سال 62 با ظرفيت توليد سالانه 1230 تن انواع ماكاروني  راه اندازي شد كه اين ظرفيت هم اينك به 6600 تن افزايش  پيدا كرده است. وي اضافه كرد: هم اكنون به رغم اعلام  آمادگي مديريت جديد براي وثيقه گذاشتن ملك شخصي خود، از پرداخت وام به شركت خودداري مي كنند و در همين زمينه  مسئولان سازمان تامين اجتماعي بوشهر از پرداخت وام صندوق  قرض الحسنه كه باعث فعاليت دوباره اين واحد توليدي و اشتغال مستقيم و جانبي زيادي خواهد شد، خودداري مي كنند.  با تعطيلي اين شركت كه نخستين شركت صادركننده ماكاروني  به خارج است، وضعيت اشتغال 27 كارگر شاغل در اين واحد به  مخاطره افتاده است. 
