 دولت اميدوار است بتواند بودجه سال آينده را بر مبناي  اصول جديد پي ريزي، طراحي و به تصويب برساند گروه شهرستانها: استاندار لرستان در جلسه شوراي اداري  استان گفت: در اجراي بخش ديگري از وعده هاي انتخاباتي  آقاي خاتمي و سياست هايي كه بعد از انتخاب شدن به عنوان  مسئول قوه مجريه اتخاذ كردند، اقدامات اصلاحي جديدي در راستاي حركت به سمت عدم تمركز، كوچك سازي دولت، گرايش  بيشتر به سمت برنامه ريزي منطقه اي در طول برنامه سوم و افزايش اختيارات و مسئوليت هاي مديران بخشي در ساختار اداري كشور صورت مي گيرد.  به گزارش خبرنگار همشهري در خرم آباد رسولي افزود: در اجراي اين سياست كه لايحه دوفوريتي آن در حال تقديم به  مجلس است درآمدهاي دولت در دو بخش درآمدهاي ملي و منطقه اي تقسيم بندي خواهد شد و در استانها با تشكيل  ستاد درآمد با خزانه مستقل از خزانه كل كشور، مجموعه  مديريت استانها در قالب شوراي برنامه ريزي در توسعه  استان با هدف تقويت بنيه مالي مديران محلي درصدد شناسايي  و پيدا كردن منابع جديد درآمدي خواهند بود.  وي با بيان اين كه وزيران و مسئولان مربوط به هر بخش  به دليل مسئوليت ويژه اي كه در قبال مسائل آن بخش برعهده  دارند كمتر به مسائل كلان ملي توجه مي كنند و حاصل اين  تعصب شديد صنفي بين بخش هاي مختلف به اتلاف منابع و كاهش  بهره وري، دوباره كاري و عدم توفيق در انجام وظايف كليت  نظام و دولت منجر مي شود افزود: دولت اميدوار است كه با تنظيم برنامه هاي اين تغييرات در سال جاري و تصويب آن در مجلس شوراي اسلامي، بتواند بودجه سال 79 را بر مبناي  اصول جديد پي ريزي، طراحي و به تصويب برساند.  وي افزود: در صورتي كه اين نظام برنامه ريزي به تصويب مجلس شوراي اسلامي برسد، مديران استاني بايد خود را آماده كنند كه به تدريج از فضاي مديريت بخشي و فضاي  مديريت متمركز كه بيشتر مجري دستورات، سياست ها و برنامه هاي ابلاغ شده از مركز است، خارج شوند و به سمت  اعمال مديريت برمبناي عدم تمركز و غيربخشي و به صورت  منطقه اي حركت كنند.  وي با اشاره به اين كه اعمال مديريت برمبناي شيوه  غيرمتمركز و منطقه اي يعني جسارت داشتن در تصميم گيري هاي كلان و برنامه ريزي به گونه اي كه سرنوشت  استان را در ميان مدت و درازمدت تغيير دهد افزود: ما استانداران هشت استان كمتر توسعه يافته كشور از اين  سياست دولت كاملا" حمايت مي كنيم و آمادگي داريم كه  استانهايمان را بر مبناي اين نظام برنامه ريزي اداره  كنيم و قول مي دهيم كه استعدادهاي نهفته و بالقوه موجود در مناطق را به فعليت درآوريم و از اين جهت كمك بسيار مناسبي براي دولت مركزي باشيم و از طرفي دست دولت مركزي  را باز بگذاريم كه با ايجاد فراغتي كه حاصل مي شود به  وظايف استراتژيك خود بيشتر بپردازد.  وي با اشاره به اين كه اگر اين استانهاي كمتر توسعه يافته سهم مازاد بر حدنصاب جمعيتي و مساحتشان را از درآمد ملي در اين شكل جديد برنامه ريزي كشور دريافت  نكنند از اين ناحيه به شدت متضرر مي شوند گفت: عدالت  اجتماعي كه سرلوحه رهنمودهاي مقام معظم رهبري خطاب به  دولت و جزو سياست هاي اصولي نظام است ايجاب مي كند كه  براي جبران عقبماندگيهاي اين هشت استان حداقل دو درصد از سرجمع اعتبارات عمراني ملي كشور قبل از توزيع جداگانه  نگهداري شود و براساس شاخص هاي هر يك از اين استان ها توزيع شود تا با استفاده از اين منابع و در قالب مديريت  غيرمتمركز بتوان در طول برنامه سوم بخشي از عقبماندگيهاي استان را جبران كرد. 
