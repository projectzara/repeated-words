   آقاي سيد محمد خاتمي رئيس جمهوري ديروز براي ديدار با مردم شهرستان ساوجبلاغ در ميان استقبال باشكوه مردم وارد هشتگرد مركز اين شهرستان شد.  رئيس جمهوري قبل از حضور در اجتماع مردم شهرستان  ساوجبلاغ از شهرك صنعتي هشتگرد و يك واحد توليد كره  پاستوريزه در اين شهرستان ديدن كرد.  به گزارش خبرنگار همشهري در كرج، رئيس جمهوري در اجتماع  مردم ساوجبلاغ در سخنان خود به پيشينه فرهنگي و تاريخي  شهرستان ساوجبلاغ به ويژه بخش طالقان اشاره كرد و گفت:  شخصيت هاي ديني، سياسي، فرهنگي همچون آيت الله طالقاني،  دكتر حشمت، جلال آل احمد و... از منطقه ساوجبلاغ چون  ستاره هاي درخشان در تاريخ كشور مي درخشند.  رئيس جمهوري همچنين به حضور ارزشمند مردم قهرمان و شهيدپرور شهرستان ساوجبلاغ در عرصه هاي انقلاب و جنگ  تحميلي و دفاع از كيان كشور و نظام اسلامي ياد كرد و گفت:  تقديم 1000 شهيد و 700 جانباز در دوران جنگ تحميلي سند افتخار و نشان دهنده حضور مردم قهرمان ساوجبلاغ در پاسداري از حرمت و حفظ ايران است.  وي به موقعيت فرهنگي، اجتماعي و تاريخي منطقه اشاره كرد و خاطرنشان كرد: بايد توجه بيشتري به ساماندهي اقتصادي  اين شهرستان شود. وي افزود: با وجود كمبود برخي از امكانات در اين شهرستان نرخ بيكاري 6/5 درصد نشان دهنده  سخت كوشي و گريز از تنبلي مردم و ظرفيت هاي اقتصادي  منطقه است.  آقاي خاتمي به وجود رودخانه مهم در منطقه ساوجبلاغ اشاره  كرد و گفت: يكي از مشكلات ما در اين منطقه اين است كه از منابع آبي به ويژه رودخانه به خوبي بهره برداري نمي شود و اين تنها مربوط به منطقه ساوجبلاغ نمي شود بلكه در سطح  كشور مشكل عدم بهره برداري بهينه از آب وجود دارد كه  نهايتا" خشكسالي مانند امسال زيانهاي فراواني را متوجه  كشور مي سازد.  رئيس جمهور در ديدار يكروزه خود از شهرستان ساوجبلاغ از تعدادي واحدهاي توليدي صنعتي منطقه نيز بازديد كرد.  رئيس جمهوري در جمع كاركنان كارخانه سها گفت: پايداري  نظام اسلامي در اين است كه ملت احساس حرمت و حق كند.  آقاي خاتمي پس از بازديد از كارخانه سها در جمع مديران،  مسئولان وكاركنان اين كارخانه بر تلاش در جهت رفع  نيازمنديهاي مردم تاكيد كرد وافزود: نيازمنديهايي كه با عواطف انسانها سر و كار دارد از جمله مهمترين مسائلي است  كه بايد نسبت به تامين آنها اقدام كرد.  رئيس جمهوري اظهار داشت: در عرصه بهداشت و درمان، تامين  نيازمنديهايي نظير دارو و اقلام پزشكي از اولويت خاصي  برخوردار است و بايد از تمامي امكانات موجود براي تامين  نيازها استفاده كرد.  رئيس جمهوري در بخش ديگري از سخنانش از تلاشهاي آيت الله  هاشمي رفسنجاني در دوران سازندگي تقدير كرد و اضافه نمود:  ظرفيتهاي توليدي كشور بيش ازنيازهاي كشور است و همه  بايد در جهت شكوفا شدن اين ظرفيتها تلاش كنيم.  آقاي خاتمي كاهش بهاي نفت در بازارهاي جهاني را يادآوري  كرد و گفت: با تلاش دولت و ملت خوشبختانه كاهش درآمدهاي  دولت ناشي از سقوط بهاي نفت در بازارهاي جهاني به بحران  تبديل نشد، اما بايد همه مردم و مسئولان درجهت حل مشكلات  گام بردارند.  وي لزوم جبران عقب ماندگي ها دركشور را ضروري خواند و گفت: ضعف ها وكاستي ها را نبايد به حساب كل نظام و ملت  گذاشت. 
