 * ناطق نوري: به عنوان رئيس مجلس اجازه نمي دهم جلو آزادي  مطبوعات گرفته شود. در مرحله بررسي جزئيات كمك خواهم كرد تا نظرات دولت، مجلس و كارشناسان و جناح هاي مختلف  جمع آوري و بررسي شود * وزير فرهنگ و ارشاد اسلامي به عنوان مخالف طرح گفت: در تهيه اين طرح شتابزدگي صورت گرفت و بدون مشاركت مديران  مطبوعات، وزارت ارشاد و دانشگاهيان تدوين شد * رئيس مجلس در دفاع از طرح تغيير قانون مطبوعات به نقل  از رهبر معظم انقلاب گفت: اراده متمركزي در خارج از كشور كار مي كند و ابزار آن رسانه ها هستند. بايد راههاي نفوذ دشمن بسته شود گروه سياسي: نمايندگان مجلس شوراي اسلامي كليات طرح  تغيير قانون مطبوعات را تصويب كردند.  به گزارش خبرنگار همشهري، فضاي عمومي مجلس قبل و بعد از راي گيري به گونه اي غيرمنتظره آرام و كم تحرك بود.  نمايندگان شاخص و سركردگان جناح هاي سياسي مدام در حال  رايزني بودند اما بيشتر نمايندگان در حال پرس و جو درباره مذاكرات بيرون از مجلس درباره سرنوشت اين طرح  بودند.  برپايه اين گزارش، نمايندگاني كه در مخالفت با طرح  سخنراني كردند(مرعشي، ابراهيم باي سلامي، يعقوبي،  قندهاري، آل كاظمي)عمدتا" بر اين نكته تاكيد ورزيدند كه  اصلاحيه پيشنهادي براي قانون مطبوعات با روح قانون اساسي  مغايرت دارد و حقوق مردم را ناديده گرفته است.  نمايندگان موافق(سبحاني، معلمي، دستجردي، موحدي ساوجي و ناطق نوري)مطبوعات را به جوسازي متهم كردند و هدف اصلي  طرح را شفاف سازي قانون مطبوعات خواندند.  آقاي ناطق نوري رئيس مجلس كه به عنوان موافق سخن مي گفت  پيشنهاد نمايندگان مخالف طرح را براي مسكوت گذاشتن طرح،  قابل قبول خواند، وي در اين باره گفت: من هم با اين  پيشنهاد موافقم منتها كليات آن را تصويب كنيم بعد در جزئيات آن كه خودم هم كمك خواهم كرد، نظرات دولت، مجلس،  كارشناسان و جناح هاي مختلف را جمع آوري خواهيم كرد تا در بررسي جزئيات بحث خوبي داشته باشيم.  ناطق نوري در پايان سخنان خود براي نشان دادن خطرات  مطبوعات و ناكارآمدي قانون فعلي مطبوعات به نقل قول از رهبري پرداخت و گفت: رهبري در جلسه اي كه سران سه قوه  خدمتشان شرفياب شديم گفتند: اراده متمركزي در خارج از كشور وجود دارد و كار مي كند و ابزار آن نيز رسانه ها هستند. بايد راههاي نفوذ دشمن بسته شود.  رئيس مجلس از نمايندگان خواست به كليات طرح راي دهند و تاكيد كرد: من به عنوان رئيس مجلس اجازه نمي دهم جلوي  آزادي مطبوعات گرفته شود. وي گفت: مخاطبين ما در اين طرح  ديگراني هستند كه به بهانه آزادي مطبوعات مي خواهند توطئه كنند. رئيس مجلس، تيراژ نشريات كشور را در مقايسه  با كشورهاي ديگر بسيار كم دانست و گفت: ما از اين نظر از بقيه كشورها عقب هستيم و بايد نشريات زياد شوند.  عطاءالله مهاجراني وزير فرهنگ و ارشاد اسلامي نيز به  عنوان نماينده دولت در مخالفت با طرح تغيير قانون  مطبوعات سخن گفت.  مهاجراني با تاكيد بر اينكه تحولات اجتماعي گاهي تغيير و اصلاح قوانين را لازم مي كند، گفت: اما در مورد اين طرح  نوعي شتابزدگي صورت گرفت، مديران مطبوعات و وزارت ارشاد و دانشگاهيان در تنظيم طرح مشاركت جدي نداشتند. بويژه  آنكه براي سوءتفاهم نسبت به اين طرح اماره هايي نيز وجود دارد.  وي با اشاره به اينكه ما قانون را براي اجرا در روي زمين  مي خواهيم گفت: بر روي زميني كه مدير مسئول را هر روز به  دادگاه مي برند گمان مي كنيد فضاي مطبوعات پرشور و نشاط خواهد شد؟ الان كه مدعي هستيم شور و نشاطي در مطبوعات  ايجاد شده تيراژ به 7/2 ميليون رسيده كه باز هم كمتر از تيراژ يك روزنامه در بعضي كشورهايي است كه جمعيت ما را دارند.  مهاجراني با اشاره به جزئيات طرح گفت: هيات نظارت با قانون فعلي هم نمي تواند بطور قطعي امتياز نشريات را لغو كند در صورت تشخيص دادگاه لغو امتياز قطعي مي شود. وي گفت:  بايد شرايطي فراهم كنيم كه روزنامه نگاران احساس تعادل  و همدلي با نظام داشته باشند. قانون نمي تواند خشك و رسمي باشد و انتظار عمل كردن به آن را داشته باشيم.  مهاجراني اضافه كرد: مشخص است كه طراحان براي تصويب طرح  عجله داشته اند. وي گفت: مديران مسئول مطبوعات را مي شناسيم آنها در جهت دفاع از امنيت ملي كاري بي سابقه  كردند زيرا در جريان قتل هاي زنجيره اي پيگيري مطبوعات  باعث شد ما از يك مخمصه بزرگ رهايي يابيم وگرنه آينده ما معلوم نبود.  مهاجراني طرح مجلس را در جهت مسلوبالاختيار كردن وزارت  ارشاد ارزيابي كرد و گفت: تغيير تركيب هيات نظارت كه در طرح پيش بيني شده تصميمي سياسي است زيرا محاسبه كرده اند كه نسبت آرا را در هيات چگونه مي توانند به نفع يك جناح  خاص تغيير دهند. همين موضوع در هيات منصفه نيز ديده شده  است.  وي با اشاره به وارد كردن روحانيون در هيات نظارت و هيات  منصفه گفت: نبايد نهاد روحانيت را اين گونه بي پروا در بحث هايي كه محدوديت مطرح مي شود مشاركت دهيم و از مشروعيت آنها بهره بگيريم.  وي گفت: در اين طرح اختيارات وزارت ارشاد در حد سازمان  تبليغات است در حالي كه مسئوليت آن بيشتر است. بيائيد مطبوعات را از ارشاد بگيريد و به سازمان تبليغات بدهيد و كمك كنيد كه اين سازمان براي مطبوعات كار كند.  به گزارش خبرنگار همشهري، پس از سخنان نمايندگان موافق و مخالف طرح و وزير فرهنگ و ارشاد اسلامي، ابتدا راي گيري  به شيوه قيام و قعودي انجام شد اما نمايندگان در صحت  راي گيري تشكيك كردند در راي گيري با ورقه از مجموع 215 نماينده حاضر در جلسه 125 تن به طرح راي مثبت دادند و تصويب شد.  به نظر مي رسد، وعده رئيس مجلس و شماري از نمايندگان  موافق طرح درباره لحاظ كردن ديدگاههاي دولت و روزنامه نگاران در شور دوم بررسي طرح و رايزني هاي برون  مجلس، عوامل اصلي تصويب كليات طرح بود. بنابراين  نمايندگان مخالف طرح و اصحاب مطبوعات در انتظارند كه  تحقق وعده ها را ببينند.  نظريات نمايندگان مجلس درباره تصويب كليات طرح تغيير قانون مطبوعات  پس از تصويب كليات طرح اصلاح قانون مطبوعات، نمايندگان  مجلس در گفتگو با خبرنگاران نظريات خود را در اين مورد ارائه كردند.  به گزارش خبرنگار همشهري، مرعشي نماينده كرمان از اصحاب مطبوعات خواست تا براي شور دوم وارد مذاكره شوند و اصلاحات موردنظر خود را در آن بگنجانند.  موسوي جهان آباد نماينده ياسوج نيز گفت: آگاهي مردم  برگشت ناپذير نيست وي ضمن اظهار تاسف و تاثر از راي مجلس  گفت: اصلاحات در قوانين بايد در جهت سير تكاملي باشد و نه نزولي.  وي با اشاره به فضاسازي غيرواقعي طراحان طرح براي تصويب كليات آن گفت: آزادي مطبوعات مخل امنيت نيست بلكه ضامن  سلامت و پيشرفت جامعه است.  موسوي محدودكردن آزاديها را به نفع جامعه ندانست و گفت:  هيچكس بيشتر از مردم صلاحيت جلوگيري از سوءاستفاده از آزاديها را ندارد.  وي اضافه كرد: خواسته هاي مردم ما مشروع است آنها نه  مخالف دين و نه عقل هستند، آنها حق دارند در مورد سرنوشت  خود تصميم بگيرند.  موسوي گفت: ما نمي توانيم با جلوگيري از طرح ديدگاهها در جامعه بر مسائل خود سرپوش بگذاريم.  رئيس كميسيون نهادهاي انقلاب اضافه كرد: من با وجود نگراني از اين وضع به آينده جامعه بسيار اميدوارم.  كوروش فولادي نماينده خرم آباد با اشاره به جوسازي داخل  مجلس گفت: حرف ما حرف رهبر است و همه تابع نظر ايشان  هستيم، خوب بود اگر نظري از رهبري در مورد طرح وجود داشت  شفاف بيان مي شد ما نيز از آن تبعيت مي كرديم.  فولادي با اشاره به اين كه در انتخابات رياست جمهوري نيز در آخرين روزها عده اي گفتند نظر رهبري روي فلاني است  ولي ايشان در سخنان خود گفتند نظري روي كسي نداشتند و تنها خواستار حضور گسترده مردم در پاي صندوقهاي راي  بوده اند گفت: نبايد با جوسازي و دروغ پردازي نمايندگان  را در شك و ترديد بيندازند. فولادي گفت: رهبري در كارهاي  كوچك و ريزي نظير بررسي طرح مطبوعات دخالت نمي كنند كار ايشان سياستگذاري كلان كشور و نظارت بر اجراي آن است.  فولادي هدف از تصويب طرح را بستن مطبوعات و جلوگيري از تاثير آنها بر انتخابات مجلس ششم ذكر كرد.  رئوف قادري نماينده پاوه طرح اصلاح قانون مطبوعات را با روح نظام و انقلاب سازگار ندانست و گفت: با تصويب كليات  اين طرح، روزنامه نگاران و نويسندگان محكوم به سكوت شدند.  در حالي كه روح انسان فطرتا" آزاديخواه است و با قانون  نمي شود آزادي مردم را محدود نمود.  سيدمعروف صمدي نماينده سنندج نيز اظهار اميدواري كرد كه  آقاي ناطق نوري به وعده خود عمل كند و در شور دوم طرح  مزبور را مسكوت بگذارد تا كميته اي تشكيل شود و بر سر جزئيات آن بين دولت، مجلس و مطبوعات توافقي حاصل گردد.  شماري از نمايندگان نيز در گفتگو با خبرگزاري جمهوري  اسلامي، مواضع خود را در اين باره اعلام كردند حسن كامران نماينده اصفهان اظهارداشت: با تصويب كليات  طرح اصلاح قانون مطبوعات، نويسندگان، خبرنگاران واصحاب مطبوعات مي توانند پيشنهادات و نظرات خود را مطرح كنند.  وي كه از طراحان اين طرح بود گفت: حاضريم نظرات  كارشناسي همه را دراين باره بشنويم و نظرات همديگر را نقد كنيم.  قدرت الله نظري نيا نماينده كنگاور نيز تاكيد كرد: اگر واقعا قصد برخوردخطي وجود ندارد، نظرات دولت و نمايندگان  مخالف طرح را در شور دوم لحاظ كنند تا با حذف و اصلاح  تبصره ها و بندها ابهامات موجود برطرف شود.  محمدرضا راه چمني نماينده سبزوار نيز در اين باره گفت:  بايدكميسيون ويژه اي از مجموعه گرايش هاي فكري موجود انتخاب شود و نظرات اصحاب مطبوعات را نيز بگيرند و طرح  اصلاح قانون مطبوعات را بررسي علمي وكارشناسي كنند.  وي افزود: اين طرح بايد در فضاي آرام و به دور از مسايل  جناحي در شوردوم بررسي شود تا يك قانون جامع از مجموع  نظرات تصويب شود و ضمن اعمال هدفهاي موافقين طرح و رفع  اشكالات، آزادي مطبوعات و اطلاع رساني نيزتثبيت شود.  حميد رضا ترقي نماينده مشهد نيز گفت: اين طرح گام موثري  درجهت رفع ابهامات قانون مطبوعات است.  وي افزود: اين طرح ميزان اعتماد مردم را به محتواي  مطبوعات افزايش خواهد داد و جلوي سوءاستفاده از آزادي  مطبوعات را خواهد گرفت.  ترقي اظهار داشت: ما از پيشنهادات اصلاحي همه  دست اندركاران مطبوعات و نمايندگان براي تكميل و رفع  نواقص آن استقبال مي كنيم. 
