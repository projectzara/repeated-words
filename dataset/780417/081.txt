 نيازي: عاملان قتل ها به نام دين و حكومت اسلامي چنان  ضربه اي به اسلام زدند كه هيچ منافقي نمي زد گروه سياسي: رئيس سازمان قضايي نيروهاي مسلح در مراسم  بهره برداري از ساختمان سازمان قضايي نيروهاي مسلح استان  يزد اظهار كرد: عاملان قتل هاي اخير به نام دين و حكومت  اسلامي چنان ضربه اي به اسلام زدند كه هيچ منافقي نمي زد.  به گزارش ايرنا حجت الاسلام والمسلمين محمدنيازي در اين  مراسم همچنين افزود: اين عده دست به كارهايي زدند كه  خيلي ها را دچار ترديد كرد و هم اكنون هم اين ترديد وجود دارد.  وي گفت: پس از شش ماه تحقيقات، ثابت شد كه كلاه بزرگي  سرمان رفته و فهميديم چه كساني و در چه چهره هايي به ما ضربه زدند.  نيازي افزود: در اوايل تصور مي شد كه چند حزباللهي و انقلابي تعدادي ضد حزباللهي را كشته اند ولي اين طرحي  بود كه نظام را با بحران جدي مواجه ساخت و اگر تيزهوشي و تلاش نيروهاي مخلص اطلاعات در كشف اين طرح نبود، معلوم  نبود الان چه بلايي بر سر اين مملكت آمده بود.  او افزود: طرح آنها اين بود كه ميان سران نظام، رهبري و رياست جمهوري اختلاف ايجاد كنند.  رئيس سازمان قضايي نيروهاي مسلح گفت: عاملان اين قتلها به نام مبارزه با تهاجم فرهنگي و ضد انقلاب دست به اين  اعمال ننگين زدند.  وي افزود: اينها نمونه اي از خطرهايي است كه كشور ما را تهديد مي كند و در اين ميان وظيفه ما است كه چهره نفاق و كساني كه شعارهاي قشنگ مي دهند ولي باطن آنها مملو از كينه است را بشناسيم.  حجت الاسلام نيازي با اشاره به نقش نيروهاي مسلح در برقراري امنيت در كشور گفت: اگر نيروهاي مسلح ما نبودند معلوم نبود چه بر سر اين كشور مي آمد و دچار چه سرنوشتي  مي شديم.  وي افزود: اشكال و ضعف وجود دارد ولي نبايد به خاطر آن  نقش ارزنده اين نيروها را فراموش كرد.  وي گفت: نيروهاي اطلاعاتي و سربازان گمنام امام زمان(عج) به علت ملاحظه مسايل امنيتي از گفتن همه مطالب معذورند والا مي شد به نقش مثبت آنها در مبارزه با دشمنان  قسم خورده پي برد.  اين مقام قضايي افزود: غرور نظامي يك غرور مقدس است و نبايد تضعيف شود.  وي گفت: بعضي مطبوعات و محافل بدون توجه به امنيت كشور مطالبي را مي نويسند و نيروهاي مسلح را تضعيف مي كنند،  اينان كساني هستند كه علاقمند به اين كشور نيستند. 
