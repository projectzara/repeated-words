 گروه سياسي: جمهوري اسلامي ايران و كلمبيا در پايان  مذاكرات رسمي دكتر حبيبي معاون اول رئيس جمهوري اسلامي  ايران با مقامهاي بلندپايه كلمبيا يك سند جامع همكاري و چند توافقنامه امضا كردند.  به گزارش ايرنا اين توافقنامه ها در زمينه همكاري هاي  كشاورزي و بازرگاني، صنايع نفت و گاز و نيز برقراري  همكاريهاي اتاقهاي بازرگاني دو كشور است.  همچنين يك سند جامع همكاري هاي سياسي و بين المللي،  اقتصادي و فرهنگي كه در برگيرنده تمام ابعاد همكاري هاي  دو كشور است نيز در حضور" آندرس پاسترانا"(رئيس جمهوري  كلمبيا)به امضاي دكتر حسن حبيبي و" گوستاويل "معاونان  رئيس جمهوري ايران و كلمبيا رسيد.  در اين سند جامع همكاري، دو كشور بر گسترش فعاليتهاي  دوجانبه تاكيد كرده و از آغاز همكاري هاي تجاري، اقتصادي  و فرهنگي با يكديگر در منطقه آمريكاي لاتين و خاور ميانه  خبر داده اند.  دكتر حبيبي همچنين در جريان اقامت كوتاه مدت خود در كلمبيا ضمن ديدار با رئيس جمهوري آن كشور همكاري تهران -  بوگوتا در سازمان ملل، جنبش عدم تعهد و يونسكو را ضروري  و موءثر دانست و بر تشكيل كميسيون مشترك براي پيگيري امور اقتصادي سياسي و فرهنگي ميان دو كشور تاكيد كرد.  پاسترانا نيز در جريان اين ديدار از آقاي خاتمي  رئيس جمهوري به منظور ديدار از كلمبيا دعوت به عمل آورد.  دكتر حبيبي روز گذشته پس از بازديد از چند موءسسه فرهنگي  در بوگوتا اين شهر را به مقصد كاتراكاس پايتخت ونزوئلا ترك كرد.  وي در آخرين مرحله از سفر به سه كشور آمريكاي لاتين به  كوبا خواهد رفت. 
