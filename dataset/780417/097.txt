 نقدي بر مصاحبه مدير كل تربيت بدني پسران آموزش و پرورش  در فروردين ماه 78، اداره كل تربيت بدني وزارت آموزش و پرورش به دو اداره كل دختران و پسران تقسيم شد به نظر مي رسد، مسئولان آموزش و پرورش مشكل ورزشي حدود 19 ميليون دانش آموز را كمبود اداره، كارمند و مديركل  مي دانند و به همين دليل براي رفع آن، راه حل بوروكراتيك  ارائه مي دهند. اما يك نكته مسلم است در حالي كه بخش  ورزشي كشور، از كمبودهاي فراواني رنج مي برد، از حيث  فراواني اداره و رئيس و سازمانهاي موازي و متداخل و متقاطع به حد اشباع رسيده است. مدير كل جديد تربيت بدني  پسران در گفت وگو با خبرنگاران(همشهري 12/4/78)،" ورزش  در مدارس را يك اصل بنيادي دانست ". جا دارد كه بابت اين  كشف مهم به ايشان يك مدال اعطا شود! وي آنگاه شمه اي از اموري كه قرار است در سر لوحه كارها قرار گيرد برشمرد.  يكي از اين امور" بهبود روش هاي موجود در انجام  فعاليتهاي ورزشي مدارس "است وي توضيح نداد كه فعاليتهاي  ورزشي در مدارس با چه روشهايي انجام مي شوند؟ اين روشها چه ايرادي دارند؟ و اصلاحات مورد نظر ايشان به طور روشن  و شفاف چه مشخصاتي دارد؟ يكي ديگر از امور" استفاده از همه ظرفيت ها" است. اما مديركل نگفت كه تاكنون، استفاده  از كدام ظرفيت ها مورد غفلت قرار گرفته و بهره گيري از اين ظرفيت هاي معقول چه اثرات مشخصي بر پيشرفت ورزش در مدارس مي گذارد؟ يكي از امور مورد نظر مدير كل "ارتباط با سازمانهايي كه به نوعي با ورزش سروكار دارند" است.  مي توان گفت كه همه سازمانهايي كه در سطح كشور و جهان  وجود دارند به نوعي با ورزش سروكار دارند! هدف مديركل از ارتباط با سازمانهاي ديگر چيست؟ در اين ارتباط كدام نياز ورزشي آموزش و پرورش را برآورده  مي شود؟ يكي ديگر از امور ي كه قرار است در سر لوحه كار قرار گيرد" فراهم كردن امكانات "است. كدام امكانات؟ از كجا؟ چگونه؟ چرا مديركل قبلي نتوانسته است اين امكانات را فراهم كند؟ آيا مديركل جديد براي بهينه كردن امكانات به  منابع جديدي چشم دوخته اند؟ كدام منابع؟ امر ديگري كه  مورد توجه مدير كل است "تمركز زدايي و مشاركت جويي  دانش آموزان در امر ورزش "مي باشد! استفاده ابزاري از اصطلاحات اصلاح طلبانه ! تمركززدايي در حوزه كاري ايشان  چگونه تحقق مي يابد؟ مشاركت جويي يعني چه؟ مشاركت جويي جوانان در امور ورزشي به قدري بالاست كه  نيازي به فعاليت اداره كل ندارد. مديريت بايد زمينه و امكانات لازم براي اين مشاركت جويي را فراهم سازد. سخنان  مديركل و ساير ديوانسالاران اداري به دليل كلي بودن،  گستردگي و ابهام هيچ مسئوليتي براي گوينده ايجاد نمي كند و هيچ چيز به معلومات شنونده اضافه نمي كند در واقع ارزش  خبري و اطلاعاتي ندارد. هركس در هرجايگاه ديگري مي تواند چنين سخناني در مورد ورزش برزبان براند. بهتر بود مديركل  جديد به صورت شفاف و روشن برنامه كاري خود را اعلام  مي كرد و در آغاز فصل تابستان مثلا" مي گفت كه برنامه  مشخص اين اداره كل براي ورزش دانش آموزان در تابستان  چيست؟ شيرزاد عبداللهي 
