   " آيا اين فيلم بالاخره اكران عمومي مي شود؟" اين پرسشي  است كه بسياري از صاحبنظران سينمايي در ارتباط با فيلم  " چشمان تمام بسته "استنلي كوبريك از خود و ديگران دارند.  استوديوي برادران وارنر روز شانزدهم جولاي امسال  (بيست وپنجم تير)را روز نمايش عمومي و سراسري فيلم در امريكا اعلام كرده است، ولي با اين وجود هنوز هم در رابطه با نمايش عمومي آن شك و ترديد وجود دارد. شايد يكي  از دلايل اصلي اين شك و ترديد طولاني شدن زمان  فيلم برداري و عدم نمايش عمومي فيلم در تاريخ اعلام شده  قبلي آن باشد. قرار بود فيلم تابستان سال قبل بر پرده  سينماها قرار گيرد، ولي در آن زمان هنوز فيلم برداري  فيلم تمام نشده بود! تام كروز به دليل كار بر روي اين  فيلم طي دو سال گذشته نتوانست در هيچ پروژه سينمايي  مشاركت داشته باشد و به همين دليل "چشمان تمام بسته " اولين فيلم او در بيست وشش ماه گذشته بعداز فيلم موفق  " جري مگوآئر"(1997)است.  مسئولان جشنواره بين المللي ونيز هفته قبل با افتخار اعلام كردند" چشمان تمام بسته "فيلم افتتاحيه اين  جشنواره در ماه سپتامبر خواهد بود. "تام كروز" و" نيكول  كيدمن" دو بازيگر اصلي فيلم و" كريستين كوبريك "بيوه  فيلم ساز هم در نمايش افتتاحيه حضور خواهند داشت. نمايش  فيلم در جشنواره ونيز اولين نمايش عمومي بين المللي آن  است. جنجال هايي كه پيرامون فيلم در سه سال اخير به وجود آمده به دور فيلم هاله اي از ابهام كشيده و به آن ارزش  ويژه اي بخشيده است مرگ نابهنگام فيلم ساز هم اين ارزش  را چند برابر كرده است. آلبرتو باربرا مدير جشنواره ونيز درباره نمايش فيلم در برنامه افتتاحيه گفت: "اكران اول  اروپايي فيلم نوعي احترام و تكريم ويژه براي يكي از بزرگترين استادان تاريخ سينماست. براي جشنواره ونيز امتيازي عظيم است كه مي تواند نخستين نمايش اروپايي اين  فيلم را در برنامه هاي خود داشته باشد. " باوجودي كه مدت زمان كوتاهي به اكران فيلم "چشمان  تمام بسته" باقي نمانده اما هنوز هم هيچ يك از عوامل  اصلي فيلم چيزي درباره آن و همچنين روزهاي فيلم برداري  نمي گويند. گفت وگوي هفته قبل نيكول كيدمن با مطبوعات كه  در آن به ذكر اين جمله اكتفا كرد كه نام شخصيت اصلي فيلم  " آليس "است، با اعتراض مسئولين استوديوي برادران وارنر روبه رو شد قرار است تا روز نمايش عمومي فيلم هيچ خبري  پيرامون فيلم گفته و منتشر نشود.  برخي از مطبوعات سه هفته قبل خبر از شكسته شدن ديوار سكوتي كه پيرامون فيلم كشيده شده بود دادند. آن زمان  فردريك رافائل نويسنده فيلم نامه فيلم در مقاله اي هشت  صفحه اي در يكي از روزنامه ها به صحبت درباره تجربه  همكاري خود با كوبريك در زمان نگارش فيلم نامه "چشمان  تمام بسته" پرداخت. متاسفانه برخلاف تصورات همگان رافائل  در اين مقاله درباره فيلم و حال و هوا و ويژگيهاي آن  صحبتي نكرده بود. او بيشتر به بحث فيلم نامه نويسي و اين  نكته كه كار در اين رشته بسيار مشكل است پرداخته بود.  اين واقعيتي است كه رافائل به خوبي مي تواند خاطرات كار برروي فيلم نامه را كه از سال 1995 شروع شد به ياد بياورد. اما او فقط به ذكر اين جمله كلي اكتفا كرد كه  فيلم نامه چند بار بازنويسي شد و بعضي جنبه هاي قصه فيلم  تغييراتي كرد. قصه فيلم برگرفته از رماني نوشته آرتور اشنيتزلر است كه نيويورك امروزي را به نمايش مي گذارد.  اما اين نكته كمكي به افزايش داشته ها درباره فيلم  نمي كند.  رافائل در اين نوشته تاكيد كرد كه قصه فيلم روي اين  نكته كه قهرمان قصه يك يهودي است تاكيد ويژه اي دارد و قصه به خواست "كوبريك "حال و هوايي ضديهودي پيدا كرد. به  گفته او كوبريك قصد دارد به شخصيت تام كروز در فيلم  شخصيتي شبيه آنچه "هريسون فورد" در فيلم هايش داردبدهد.  اگرچه حرفهاي رافائل كمكي به كشف ناگفته هاي فيلم نكرد اما جنجال بزرگي را به دنبال خود به همراه آورد. اين  مقاله كه درحقيقت بخش كوچكي از كتاب رافائل به نام  " چشمان تمام بسته: خاطراتي از استنلي كوبريك "(كه  به زودي منتشر مي شود)است، براي صنعت سينماي امريكا شوك آور بود. "استيون اسپيلبرگ "نخستين كسي بود كه به  چهره اي كه رافائل از كوبريك ترسيم كرده بود حمله برد و آنرا تحريف واقعيت ها خواند. وي گفت كوبريك هيچ وقت  گرايشات ضديهودي نداشته و او كوبريك را خيلي بهتر و بيشتر از رافائل مي شناسد. اسپيلبرگ گفت: "من در اين  مقاله هيچ نشانه اي از كوبريك واقعي را نمي بينم. "لويي  بلائو وكيل لس آنجلسي و از دوستان نزديك كوبريك هم  اظهارات رافائل را غلط و نادرست ارزيابي كرد و گفت:  " خانواده كوبريك، دوستان او در استوديوي برادران وارنر،  انگلستان و امريكا به خوبي مي دانند كه اظهارات رافائل  تاچه اندازه نادرست است "اين وكيل از سال 1958 تا هنگام  مرگ كوبريك از دوستان نزديك وي بود.  استنلي كوبريك كه چند ماه قبل در سن هفتادسالگي درگذشت  در اصل آدمي اهل نيويورك بود، اما بيش از نيمي از عمر خود را در انگلستان زندگي و فعاليت كرد. كوبريك به عنوان  آدمي كمال گرا، شورشي(و بعضي وقت ها عصبي)معروف شده  بود و در سالهاي طولاني فعاليت خود فقط سيزده فيلم  سينمايي كارگرداني كرد. نشريات مختلف سينمايي(واز جمله  ورايتي)خبر مي دهند كه كوبريك طي بيست سال اخير هيچ  تمايلي براي گفت وگو از خود نشان نداد و به ندرت مجله اي  توانست رضايت او را براي انجام يك گفت وگو جلب كند.  اولين فيلم گران قيمت و پرخرج كوبريك اثر حماسي و دوازده  ميليون دلاري "اسپارتاكوس "است كه يك بار ديگر در آن با كرك داگلاس همكاري مي كند كوبريك اين فيلم را با سختي  فراواني توليد مي كند و از سوي سيستم استوديويي هاليوود تحت فشار زيادي قرار مي گيرد. حتي گفته شد كه داگلاس  مداخله زيادي در كار وي مي كند و پايان فيلم را به شكل  دلخواه خود درمي آورد. به خواست داگلاس، در پايان فيلم  شخصيت اسپارتاكوس همچون حضرت مسيح(ع)مصلوب مي شود، و اين چيزي نبود كه مطابق ميل كوبريك باشد.  كوبريك كه نمي تواند سيستم استوديويي هاليوودي و مداخلات  آن(به ويژه مداخلات مديران اجرايي استوديوها)در روند فيلم سازي را تحمل كند، اوايل دهه شصت راهي انگلستان شده  و مقيم آنجا مي شود. اين درحالي است كه او هنوز فيلم  جديد خود" لوليتا"(سال 1963)را تمام نكرده است. اين  فيلم اقتباسي سينمايي از كتابي از ولاديمير نابوكوف به  همين نام است. نمايش عمومي فيلم با واكنش هاي متفاوتي  روبه رو شد و بسياري آن را محكوم كردند. اما فيلم بعدي  فيلم ساز" دكتر استرنج لاو"(يك كمدي سياه درباره  رقابت هاي هسته اي دو كشور شوروي و امريكا)توجهات را به  خود جلب كرد و نامزد دريافت چندين جايزه اسكار شد.  كوبريك در كار بعدي خود 2001: يك اوديسه فضايي "(1968) به سراغ فيلم سازي علمي - تخيلي مي رود و اين سبك  فيلم سازي را وارد مرحله اي تازه مي كند. اين فيلم كه  حتي امروزه طراوت و زيبايي خود را ازدست نداده است  فيلم سازي علمي - تخيلي را به سطح جديدي مي رساند و نشان  مي دهد كه در اين ژانر سينمايي هم مي توان كارهاي جدي و متفكر ارائه كرد.  كوبريك طي سالهايي كه مي گذرد كار فيلم سازي را به همان  شكلي انجام مي دهد كه خود دوست دارد و در ژانرهاي مختلف،  قصه هايي متفاوت را جلوي دوربين مي برد: "پرتغال كوكي " (1971)فيلمي سياه و سرشار از خشونت، "بري ليندن "(1975) درامي قرن هجدهمي، "درخشش "(1980)اثري ترسناك و" غلاف  تمام فلزي "(1985)درامي ضدجنگي درباره ويتنام، از آثاري  هستند كه او طي اين سالها كارگرداني مي كند.  در فاصله نيمه دوم دهه هشتاد تا دهه نود كوبريك در جستجوي ايده ها و پروژه هاي خوب و مناسب براي كار است و حتي چند ايده را نيز براي كار انتخاب مي كند. يكي از آنها كه كوبريك تا مرحله تدارك آن نيز پيش مي رود " نامه هاي آريان "Aryan Papers است كه فيلم ساز جودي  فاستر و جوزف ماسيلو را براي ايفاي نقش هاي اصلي آن  انتخاب كرد قصه فيلم درامي درباره جنگ جهاني دوم بود.  اما كوبريك در آخرين لحظه كار توليد فيلم را متوقف كرد چرا كه متوجه شد" استيون اسپيلبرگ "هم فيلمي درام را با مضمون جنگ جهاني دوم(فهرست شيندلر)جلوي دوربين برده  است درعين حال او در تدارك كارگرداني يك فيلم علمي -  تخيلي ديگر به نام "آ. ال "L. A(حروف مخفف هوش مصنوعي  Artificial Intelligence)نيز بود.  اما پروژه اي كه او بالاخره براي كار انتخاب كرد و به قول معروف چشم او را گرفته همانا" چشمان تمام بسته " بود. اين فيلم درامي سياه درباره وسوسه هاي گناه آلود آدمي است كه زوج جوان سينما تام كروز و نيكول كيدمن  نقش هاي اصلي آن را بازي كرده اند در فيلم اين دو در نقش دو وكيل دعاوي ظاهر مي شوند كه با هم ازدواج مي كنند.  اما هر يك از اين دو رازي از گذشته را با خويش حمل  مي كنند. كوبريك هنگام توليد اين فيلم هم از سنت ديرينه  خود- يعني پنهان كاري - پيروي مي كند و" چشمان تمام بسته " را در خلوت، سكوت و به طور خصوصي توليد مي كند. هيچ كس  بجز عوامل اصلي صحنه و توليد اجازه حضور در صحنه  فيلم برداري را پيدا نمي كنند و كوبريك اجازه هيچ نوع  صحبتي در رابطه با فيلم خود را به عوامل همكار خود نمي دهد.  فيلم برداري فيلم نوامبر سال 1997 در انگلستان شروع  مي شود و حدود سيزده ماه بعد كار فيلم برداري پايان  مي يابد. به اين ترتيب فيلم لقب اولين فيلم استوديويي را پيدا مي كند كه زمان توليد آن تا اين اندازه طولاني  مي شود. بااين حال به زودي اعلام مي شود كه كوبريك از نتيجه كار راضي نيست و با تعويض يكي از بازيگران نقش دوم  فيلم، بخشي از صحنه هاي آن مجددا" فيلم برداري مي شود.  اولين نسخه كامل فيلم - كه قابل نمايش عمومي است - درست  پنج روز قبل از مرگ فيلم ساز آماده نمايش مي شود. فيلم  در يك جلسه خصوصي فقط براي تام كروز، نيكول كيدمن و دو تن از مسئولين اجرايي استوديوي برادران وارنر به نمايش  درمي آيد. كوبريك كه حوصله يك پرواز چندساعته را نداشته  است، در اين جلسه حاضر نمي شود.  منبع: اينترنت 
