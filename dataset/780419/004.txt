   * آيا هنوز زمان آن فرا نرسيده است تا اقدامي همه جانبه و نه موقت و گذرا در جهت جمع آوري تعدادزيادي كودك و نوجوان، كه به طور ناگهاني مدت كوتاهي است تعدادشان در تهران و شهرهاي ديگر كشور چندين برابر شده است، بعمل  آورده شود؟ كودكان ديروز، نوجوانان و جوانان امروزند و كودكان امروز، نوجوانان و جوانان فردا. نوجوانان و جواناني كه اگر دوران كودكي و نوجوانيشان را در ذلت و شرايط نامساعد و نامناسب گذرانيده باشند و از فضاي سالم  رشد و تعليم و تربيت به دور مانده باشند، هرگز نخواهند توانست فرداي خود را رقم زده و گرداننده آينده روشني  شوند كه از هر موجود عاقل و سازنده و سالم، انتظاري جز آن نمي رود.  كودكان، نوجوانان و جوانان ما براي كسب آگاهي و رسيدن  به اهداف و موقعيت هاي مفيد اجتماعي و اصولا" درك و دريافت مثبت از زندگي، نياز به تجربه و آشنايي با ظرايف  و موارد اجتماعي متفاوتي دارند تا با تمسك بر آنها، با حقوق شخصي و اجتماعي و درمجموع، زندگي فردي و اجتماعي  خويش آشنا شوند. چرا كه كودكان و نوجوانان امروز، پدران  و مادران فردا خواهند بود. پدران و مادراني كه مي بايد همچون پدران و مادرانشان، كودكاني را به وجود آورده و آنان را در پناه و چتر حمايت و محبت خويش قرارداده و به  مرور براي زندگي آتي آماده شان نمايند البته اين امر زماني ميسر خواهدبود كه تك تك افراد جامعه، خاصه پدران و مادران گرامي اين نكته مهم و حائز اهميت را باور و درك  كنند كه كودكان، با توجه به موقعيتشان، انسانهاي  متكاملي اند كه درست مانند افراد بزرگسال، حق استفاده از زندگي و درست زيستن، بارور شدن، رشد كردن، به حساب آورده  شدن و... را بايد داشته باشند. بديهي است هر رفتار ديگري  جز آنچه ذكر شد پيامد و نتيجه اي به غير از طردشدن و يا كشيدن يك خط پررنگ قرمز بر زندگي، اراده، رشد و استعداد وبه طور كلي آينده آنها نخواهد بود چرا كه براي داشتن  هر شالوده محكم و قابل طرحي در قدم نخست، بايد به آنچه  در زيربناي آن شالوده وجود دارد، توجه شود. پس به عبارتي  براي بهره بردن از جامعه اي سالم مي بايد در گام نخست،  به مساله تعليم و تربيت و همچنين سالم سازي محيط و پيشگيري از سوءاستفاده هاي مختلف از وجود كودكان و نوجوانان آن جامعه توجه نمود.  *** يك موءسسه تحقيقاتي اعلام كرد: انگليس در ميان  سايركشورهاي اروپايي از نظر مصرف مواد مخدر توسط نوجوانان، درصدر قرار داردوتا پنج برابر آمار كشورهاي  ديگر اروپايي بيشتر است. اين گزارش از روند تكان دهنده  افزايش مصرف مواد مخدر در بين نوجوانان كشورهاي اروپاي  شرقي خبر مي دهد.  *** فروش كودكان در كشور گواتمالا، يكي از منابع درآمد به شمار مي رود.  دولت گواتمالا كودكان و نوزادان را از مادران ناآگاه و بي عاطفه مي خرد و آنها را به كشورهاي ديگر مي فروشد.  همچنين در گزارشي ديگر از وضعيت ناهنجار كودكان و نوجوانان گواتمالايي آمده است: كودكان خياباني اين كشور در وضعيت بسيار نامساعدي زندگي مي كنند و اغلب توسط ماموران دولت و پليس شكنجه مي شوند. در بسياري از موارد،  پليس گوش كودكان و نوجوانان خياباني را بريده، يا آنها را كور كرده و يا از پشت با شليك گلوله به زندگي آنان  خاتمه داده است.  *** مرد ميانسالي كه قصد داشت با دختر جواني ازدواج كند،  براي اثبات علاقه اش به دختر مورد نظر، سه فرزند كودك و نوجوان خود را درون چاه انداخت !  *** وحيد الماسي، كودك شش ساله، مدتي قبل براثر ضرب و شتم  نامادري خود دچار ضربه نخاعي شد و توان حركت را از دست  داد.  *** در ادامه مطلب و با توجه به نمونه خبرهاي فوق درباره  چگونگي رفتارهاي نادرست و آزار كودكان و نوجوانان  دركشورهاي متفاوت، كه البته فقط به چند مورد از آنها اشاره شد اين سوءال پيش مي آيد كه ; آيا به طور حقيقي  كنترل اربابان زور كه به طرق گوناگون زمينه آزار و اذيت  كودكان و نوجوانان را فراهم مي آورند، از دسترس قانون  خارج است يا آنكه اگر قاعده و قانوني براي اين مساله  وجود دارد، قانوني سست و فرمايشي است؟! چرا كه مگر مي توان قانون را در عمل به رخ خطا كشيد، اما همين خطا بي هيچ واكنش جدي و پيگيري هرچندگاه به طور مكرر در چهار گوشه دنيا تكرار شود؟!  مگر نه اينكه ماده 39 پيمان كودك، كشورهاي طرف كنوانسيون  حمايت از حقوق كودك را وامي دارد تا براساس قوانين اين  سازمان، تمام اقدامات لازم را براي تسريع بهبودي جسمي و روحي و سازش اجتماعي كودك و نوجواني كه قرباني بي توجهي،  بي مهري و استثمار، سوءاستفاده شكنجه يا ساير اعمال  خشونت آميز و غيرانساني و تحقيركننده يا جنگ بوده است،  بكار بندد؟ و باز مگر نه اينكه هدف از تمامي اين امكانات  را روند بهبود و پيوستن مجدد به جامعه، آنهم درمحيطي كه  موجب سلامت، اتكا به نفس كودك و احترام به او مي گردد،  ذكر مي نمايد؟ پس چگونه است كه هر روز در كتب و مجلات و نشريه هاي گوناگون خارجي و داخلي شاهد چنين اعمال فجيعي  درباره كودكان و نوجوانان بي پناه مي باشيم؟!  آيا كودكان يا نوجواناني كه با استفاده از موادمخدر،  توسط يك مشت موجود منفعت طلب و از همه جا بي خبر،  به منظور تكدي گري، ساعتها ساكت و صامت در زير برف و بوران و باد و باران زمستان و يا در آفتاب چهل درجه  تابستان، روي آسفالت سرد و گرم خيابانها، دراز به دراز مي افتند و از عالم و آدم غافل و فارغ، زندگي را در نشئه  و چرت سپري مي نمايند و يا اينكه در جايي ديگر و كودكان  و نوجواناني ديگر بدون كوچكترين نقشي درگير جنگ و قدرت طلبي و سياست بازيهاي ريز و درشت سران كشورهاي  متفاوت واقع مي شوند، مور سوءاستفاده و آزار و اذيت قرار نگرفته اند؟! در يك برخورد نزديك تر، آيا وضعيت نابسامان  كودكان و نوجوانان دختر و پسري كه هر روز بارها و بارها،  از نقش واكسي - باميه فروش - آدامسي و شكلات فروش - نوازنده  و يا صاحب وزنه براي تعيين مقدار وزن رهگذران، در همين  شهر خودمان مشاهده مي كنيم، بجز آنچه مدنظر است، مي باشد؟!  آيا كشورهاي حامي حقوق كودك، مانند كشور ايران كه براساس  يك قانون مشترك، ظاهرا" تمام اقدامات لازم نظير، اقدامات  قانوني، اجرايي، اجتماعي، آموزشي را در قالب قوانين مدون  چندين صدماده اي و تبصره اي، براي حمايت از حقوق كودكان  در برابر انواع و اقسام استفاده هاي غيرقانوني و نيز مساله مهمي همچون معضل موادمخدر و يا ديگر نارساييهاي  مشابه به عمل آورده است، براي يك مبارزه جدي و يك پيگيري  مستمر، به لحاظ پيشگيري يا جلوگيري از اين  سوءاستفاده هاي متعدد و متفاوت، راهكارهاي صددرصد قابل  اجرا و عملي تدارك ديده است؟ آيا هنوز زمان آن فرا نرسيده است تا اقدامي همه جانبه و نه موقت و گذرا در جهت جمع آوري تعدادزيادي كودك و نوجوان، كه به طور ناگهاني مدت كوتاهي است تعدادشان در تهران و شهرهاي ديگر كشور چندين برابر شده است، بعمل  آورده شود؟ يا اينكه هنوز بايد منتظر زمان و مكان و ساعت  و دقيقه و پيش نويس و پاكنويس و نامه نگاري و نامه پراكني و سمينار و.. باشيم تا در نهايت، ببينيم  موفق به تصميم گيري مي شويم يا نه؟! كه در اين صورت بايد بگوييم، نامه نگاري و برو بياها و طول و تفصيلات دست و پاگير همان و رسيدن كودكان و نوجوانان ديروز به نوجوانان  و جوانان امروز همان و ترفيع و انتصاب پست پينه دوزي و آدامس فروشي و باميه فروشي و واكسي و نشئگي و خواب در خيابانها براي آنان همان، و از همه بدتر، انتقال تمام  اين ارثيه شوم به نسل ديگر اين گروهها كه پنداري از زمان  انعقاد نطفه، تصميم بر اين گونه بودن آنها گرفته مي شود همان!؟ چه خوب است تا چاره اي همه جانبه پيشه كنيم و علاج واقعه  را قبل از وقوع به عهده بگيريم كه اين مسئوليت پذيري و چاره انديشي نه تنها تلاشي واقعي براي دفاع و پيشگيري از تضييع حق كودكان و نوجوانان خواهدبود، بلكه از تربيت  مكتبگدايي و ترويج آن جلوگيري كرده و چشم دل جامعه را براي درك سلامت اجتماعي و همچنين محيط زيست انساني، روشن  خواهدكرد.  فاطمه مشهدي رستم 
