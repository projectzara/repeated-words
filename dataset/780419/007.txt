 وزارت اطلاعات شكايت از روزنامه سلام را پس گرفت  گروه اجتماعي: علي رغم اينكه وزارت اطلاعات شكايت خود را از روزنامه سلام پس گرفت دادگاه ويژه روحانيت از اين  روزنامه رفع توقيف نكرده است.  به گزارش خبرنگار ما: درپي توقيف روزنامه سلام به دليل  چاپ نامه سعيد اسلامي دادگاه ويژه روحانيت اقدام به  توقيف اين روزنامه كرد اما پس از يك روز وزارت اطلاعات  پنج شنبه شب با صدور بيانيه اي و براي "حفظ آرامش و پرهيز از هر گونه تنش و تقويت سياست هاي دولت خدمتگزار در خصوص توسعه سياسي و آزادي هاي قانوني مطبوعات "از شكايت خويش صرف نظر كرد.  در اين بيانيه كه روابط عمومي وزارت اطلاعات در اختيار خبرگزاري جمهوري اسلامي قرار داد آمده است: به دنبال  انتشار بخشي از سند طبقه بندي شده وزارت اطلاعات در شماره 2338 مورخ 15/04/78 روزنامه سلام، مراتب زير به  اطلاع ملت شريف مي رسد:  وزارت اطلاعات بر حسب وظايف قانوني خود مخزن اسرار و محرم خانه نظام اسلامي است و انبوه اطلاعات طبقه بندي  شده از دوست و دشمن در آن وجود دارد كه دسترسي به آن  تابع شرايط خاصي است و بهره برداري غيرقانوني از آن به  نفع اشخاص و يا جريان هاي سياسي، به صلاح كشور نيست. هر چند متاسفانه در گذشته در موارد نادري، از اسناد محرمانه  عليه اشخاص يا جريان هاي خاص سوءاستفاده شده كه مي بايد در جاي خود با آن برخورد قانوني صورت مي گرفت.  به همين دليل قانونگذار براي پاسداري از اسناد مورد نظر مقررات ويژه اي در نظر گرفته و براي افشا كنندگان،  مجازات شديدي پيش بيني كرده است.  اين بيانيه مي افزايد: بر اين اساس پس از افشاي سند مذكور توسط رسانه ياد شده، واحد حقوقي وزارت اطلاعات بر حسب وظايف قانوني و جاري خويش اقدام به طرح شكايتي در مرجع قضايي كرد. لاكن اكنون با توجه به سياست موءكد وزارت  اطلاعات مبني بر رعايت بي طرفي واستقلال و حفظ آرامش و پرهيز از هر گونه تنش و تقويت سياست هاي دولت خدمتگزار در خصوص توسعه سياسي و آزادي هاي قانوني مطبوعات، از شكايت خويش منصرف مي شود.  بيانيه وزارت اطلاعات، در پايان تصريح كرده است: بديهي  است تعقيب قانوني متخلفيني كه اسناد وزارت اطلاعات را در اختيار گذاشته اند، به قوت خود باقي است.  علي رغم صدور اين بيانيه دادگاه ويژه روحانيت تاكنون  اقدام به رفع توقيف از روزنامه سلام نكرده است و اين  روزنامه هچنان در توقيف به سر مي برد.  تا زمان ارسال خبر تلاش خبرنگار ما براي دست يابي به  روابط عمومي دادگاه ويژه روحانيت به جايي نرسيد. 
