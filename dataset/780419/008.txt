   نگاهي به سفرنامه فرنگ حاج سياح  *... روانه شدم، ولي پاهايم آبله داشت. با وجود آن آبله،  خيلي خوشوقت بودم، خاصه از جهت آزادي  بحث در باره اثري همچون "سفرنامه فرنگ حاج *سياح "، كه  قبلا" كتاب معروف "خاطرات "وي منتشر شده و توجه محققان و پژوهشگران تاريخ معاصر را جلب كرده، در عين لذت بخش و ساده بودن، مستلزم درك ظرايف و دقايق بسياري است. اين  اثر با اين عبارت آغاز مي شود: "آغاز مهاجرت از ايران،  بر سبب سياحت حقير فقير محمدعلي سياح روز پنجم صفر يكهزار و دويست و هفتاد و شش.. "با گذر از ولايات و كشورهاي بسيار و دقت و اظهارنظر در باب جوامع و فرهنگها و اخلاقيات و اقليمهاي متعدد، به آموزه هايي مي انجامد كه هنوز هم كه هنوز است، مي تواند ايران و ايراني را به  كار آيد و درسهاي بسيار بياموزد.  بحث درباره علل و اسباب مهاجرت حاج سياح و اين كه چه  انگيزه يا انگيزه هايي به وي نيروي بيست وسه سال گردش و سياحت بخشيد، بحث بيهوده اي نيست، اما فايده اي هم براي  خواننده امروزي ندارد. لذا ما با در گذشتن از چنين  مسايلي، به دنبال اين نكته مي رويم كه شيوه نگرش و نگارش  اين مرد در طول سياحت طولاني اش چگونه بوده و چه  دستاوردي براي خواننده امروزي خواهد داشت.  نخستين مسئله، كه بسياري با اعجاب از آن ياد كرده اند،  انس و فراگيري چند زبان مختلف از سوي حاج سياح محلاتي  است. حاجي، علاوه بر فارسي كه زبان مادري اش بود و عربي  كه زبان مكتب و حوزه و علوم ديني بود، پنج زبان روسي،  تركي استانبولي، نمساوي(اطريشي)، فرانسوي و انگليسي را در حد رفع نياز آموخته بود و همين يك نكته در حدود يكصد و پنجاه و چند سال قبل، مي تواند نشانگر تلاش و پويش  منحصر به فرد حاج سياح بوده باشد، چه آن كه حتي در غرب هم در قرن نوزدهم، چنين زبانداناني بسيار نبوده اند. حاج  سياح بنا به گفته قاطبه محققان و دقت در آثارش، البته  مردي فاضل و محقق به معناي مدرسي و كلاسيك نبوده، به  همين دليل، تلاش وي در آموختن نسبي زبانهاي مختلف، كاري  دشوار محسوب مي شود و اگر امروزه پس از يك قرن و بيشتر،  هنوز هم قابل تحسين است، مي توان فهميد كه در زمان حيات  حاجي، اعجابانگيز بوده است.  حاج سياح، نه فقط از جرات و جسارتي خطير در عرصه  رويارويي با شناخته هاي اقاليم و جوامع مختلف برخوردار بوده، در عرصه دانستن و فهميدن مسائل و رموز حيات و معاني نيز چنين خصوصيتي داشته، از جمله همان آموختن و به  شوق آموختن زبانهاي اقوام و ملل مختلف كه به گمان  نگارنده اين سطور، بسيار مهمتر از درماندگي ها،  گرسنگي ها، پاي آبله در راه رفتنها، زير آسمانهاي جهان  خفتنها، بي پولي و بي نانيها و... است كه البته آن هم  بسيار قابل توجه و با ارزش است. خاصه آن كه جهانگردي با چنين ره توشه اي، توانسته به ملاقات بسياري از بزرگان  روزگار خود رود و براي مثال مشاهير آن عصر، نظير الكساندر دوم تزار روسيه، لئوپولد اول پادشاه بلژيك، پاپ،  گاريبالدي، رهبر اسماعيليه(آقاخان محلاتي)، سيدجمال الدين اسدآبادي و... را ملاقات كند. از اين  فهرست، نبايد تصور شود كه وي به غرب رفته و از همانسو بازگشته، ميل وي به سفر، او را به چين و ماچين هم كشانده  و چين و ژاپن را در سالهاي پيش از 1877 ميلادي(1294 هجري قمري)از زيرپاي سياحت خود گذرانده بوده است.  اين سياحتها، براي حاج ميرزا محمدعلي بن ملامحمدرضاي  محلاتي، چه دستاورد مهمي داشته كه ديگر ايرانيان از آن  بي بهره مانده بودند؟ به نظر من، او به آن چيزهايي دست  يافته بود كه هريك از آنها، در زمره مهمترين و فوري ترين  نيازهاي هموطنان معاصرش بود.  نخست; آزادي و اين كه بارها ذكر اين نكته شريف را كرده  كه"... روانه شدم، ولي پاهايم آبله داشت. با وجود آن  آبله، خيلي خوشوقت بودم، خاصه از جهت آزادي. " دوم; اعتدال، و درك اين نكته كه اقوام و مللي با دينها و عقايد و انديشه هاي متفاوت از ما وجود دارند و هريك  قواعد خاص خود را براي زيستن در اين جهان همراه دارند.  لذا- بيان حكمي مطلق براي همه آدميان، چندان خردمندانه  نيست و هر فرهنگ و هر ملتي با روش و منش و لاجرم با فرهنگ خاص خود مي زيد و غالبا" هم بدان مفتخر است. يكي  از اين نكته ها را مي توان در برخورد حاجي با بهمن ميرزا از اعقاب عباس ميرزا شاهزاده نام آور قجر ملاحظه كرد كه  پس از اطلاع از سفرهاي حاجي از كيفيت نمازش در بلادكفر سوءال مي كند و چنين جوابهايي مي شنود: "گفتم شخص متدين  به هرجا برود، مي تواند دين خود را حفظ كند. بعد از پاره اي شهرها پرسيدند، جواب گفتم باز پرسيدند واقعا"  از جهت نماز چه مي كردي؟! گفتم، حقير آنجاها نرفته بودم  كه نماز خود را درست كنم، مقصود سياحت كردن بود، ديدم از اين سخن خيلي درهم شدند. آن وقت سبب تشريف بردن ايشان را از ايران فهميدم كه بعد از قريب چهل سال توقف خارجه،  هنوز گرفتار اينگونه گفتگو مي باشند و ندانسته اند خداپرستي و طاعت، مكان مخصوص نمي خواهد. " حاج سياح، فقدان مطالعات كلاسيك را با تجربه ها و نظر كردن در احوالات مردمان و درك شرايط و كيفيت حيات ملل  مختلف، همراه با هضم خصوصيات فرهنگي وفهم علل خلقيات  ايشان و بالاخره توانايي تكلم به زبان آنها، جبران  مي نمايد. اين مسائل به او وسع مشرب خاصي مي دهد كه با حاضرجوابي، طنز و نوعي ديدگاه انساني همراه مي شود. از جمله اين كه، حس خود برتر بيني و ديگر گريزي كه نتيجه  عدم رابطه و ضعف تامل و زوال فرهنگ در ميان اقوام مختلف  بوده، از وجود او رخت برمي بندد و به تدريج نسبت به  ارزشهاي ديگران خاضع مي شود و حتي با احترام و ذكر ارزشهاي ديگر ملتها، خود را از چنگال خصايص روحي و فرهنگي جاهلانه رها مي كند. خصايصي ازجمله خود برتر و يا خود موءمن بيني !، عادت به يك شيوه زيستن، توجيه ضعفها به  بهانه قناعت و قلندري، استغناي از درك فضايل ديگران،  بي نيازي از ارتباط با كفار و مشركين و ملل مبغوضه و...  در عين رعايت اعتدال و دوري از افراط و تفريط:  " به رفيق خود گفتم: برادر فايده نظم اين است كه ملك بدين  درجه ترقي و آبادي حاصل مي كند. گفت في الحقيقت در كتابهاي ما كه وصف بهشت را نوشته اند، از اين بهتر نخواهد بود. گفتم بنا نبود حرف دين بزني، زيرا وقتي  مي توان تشخيص داد كه هر دو را مشخص ببيند، حال ما اين  را ديده ايم، چگونه مي توان گفت ازآن نديده بهتر است،  چنانچه اگر در شهر ليون و مارسي و ديگر جاهاي خوب مي گفتند كه پاريس از اينجا بهتر است، باور نمي كرديم،  حال كه به چشم خود ديديم دانستيم كه بهتر است شايد آن  عالم هم چنين باشد; فورا" تصديق كرد. " حاج سياح، به رغم مشكلات بسيار، كه فقر و ناداري نخستين  و علت العلل آن بوده، عشق به سياحت و نظر كردن در اقوام  و فرهنگهاي متفاوت را لحظه اي از كف نداده است، و به  راستي مي توان او را مصداق عمل به اين حكم الهي كه  متاسفانه كمتر مورد توجه قرار مي گيرد دانست: "فسيروافي  الارض، فانظر كيف كان عاقبتالذين من قبلكم " در يك جا، در فرانسه، مردي فرنگي از وي پرسد: "آيا خسته  شديد از سياحت يا نه؟ گفتم: بعد از مرگ مگر آسوده شوم، و الان هم از توقف در اين شهر كسل شده ام. گفت: چرا اين  قدر كم حوصله اي؟ گفتم: به عمر اعتماد ندارم و وقت را غنيمت مي شمرم. " اين غنيمت شمردن فرصت و وقت، در نزد ما متاسفانه يك معني  ديگر نيز دارد. از ديرباز، شايد براي توجيه وضعيت اسفبار و شكست از مهاجمان يا استثمار بيدادگران داخلي و يا ضعف  و فتور در برابر عوامل طبيعي، فرصت و دم غنيمت شمردن را به خوش باشي و تنعم افراطي و مغروق لذايذ زودگذر شدن  تعبير كرده و حتي ايدئولوگهايي داشته ايم كه بين چنين  اموراتي با فضيلتها و ايمانيات جمع مي كرده و هريك را به  جاي خود مي نشانده اند. درك اين مسئله، البته چندان سهل  نيست، اما آنقدر هست كه در بين عامه مردم به خوبي تفسير نشد و با انحطاط و فقر وفاقه بيشتر، شكلي منحط تر و تفسيري تاريك تر يافت، تا آنجا كه غنيمت شمردم عمر و نزديكي اجل، راه را بر توجيه افراط كاريها و هرزه  دراييها مي گشود و يا بالعكس، با زهد افراطي و ظلم به تن  و نفس و روان، حلال خداوند را برجان خويش حرام مي كرد.  اما حاجي سياح كه دور جهان را گشته، ديگر نمي تواند اسير چنين خام طبعي ها شود و لذا در پاسخ آن جواهر فروش  آلماني كه از وي تمجيد مي كند، با بلندنظري درويشانه اي -  در معناي اصيل و ايراني اين كلمه - مي گويد: "...  علي النقد از همه كس و همه چيز به من نزديكتر، اجل است،  نه زر زياد دارم و نه زور بسيار كه بتوانم به مقصد برسم. " و اينچنين مرد متوكلي، كه اجل را نزديكتر از هر دوستي  دريافته، در اسلامبول، هر يكشنبه به كليسا مي رود و به  وعظ راهبان گوش مي دهد كه بدين وسيله زبان ايشان را بياموزد و هنگامي كه مي خواهد عازم پاريس شود، مي گويد:  " رفتم نزد آقاي سركيس خداحافظ بگويم، خواست خرجي به من  بدهد، قبول نكردم، محض اين كه مبادا اعتمادي به آن وجه  به هم رسانم و از حالت خود بازمانم. " حاج سياح سعي داشته، از هر سرزميني، درسي و توشه اي، ولو كوچك، بياموزد و بيندوزد و اين مهمترين و بهترين خصيصه  اوست. چرا كه در هرحال از ياد نمي برد كه ايراني است و از كدام بلد و از بستر كدام فرهنگ و از دل كدام ديانت  برخاسته; به همين دلايل، با مقايسه و تطبيق رفتار و كار و مرام ديگران با آن خود، مي كوشد علل ضعف و فتور كشور و مردم خود را دريابد. در لندن، به صنايع نساجي انگلستان  توجهي خاص مبذول مي كند و اين جملات عبرت آموز را مي نويسد:  " ابريشم و پنبه ديم از اطراف شركتهاي آنجا مي آورند، كار خود را صورت مي دهند، از ديگران به من و خروار مي خرند و به ذرع و مثقال مي فروشند آهن يك من دو قران آنجا وارد مي شود و عقربك ساعت يك من - هزار تومان فروش مي رود. " اين ديدگاه، چنانكه گفتم، با اعتدالي خردمندانه همراه  است و هيچگاه مقهور غرب و تمدن آن ديار نمي شود. در بروكسل، هنگامي كه فرصت ديدار با پادشاه دست مي دهد. واو با تبختر مي گويد: "هرچيز يوروپ بهتر از آسياست "، حاجي  چنين حكيمانه پاسخ مي دهد و درسي به شاه مي آموزد; "گفتم  بلي، حق مي فرماييد، ولي مردم آسيا از بعضي صنايع يوروپ  دلتنگ مي باشند... آنها مي گويند جنگ براي اصلاح كلي است.  ما آنچه مي توانيم مي كوشيم كه شمشير را از ميان  برداريم كه آلت قتل نباشد... اهالي يوروپ زحمت كشيده  آلات قتالي را روز به روز ترقي مي دهند و اليوم به جايي  رسيده كه روزي صدهزار نفر كشته مي شود بلكه زياده. " و اين سخنان را رو در روي پادشاه بلژيك، كسي مي گويد كه  در وصف خود چنين عباراتي به كار مي برد: "... من پسر يك  نفر آخوند بي چيز مفلوك زكوه خوار ايراني هستم و اكنون  از مال دنيا در خود چيزي نمي بينم - نه عيالي، نه آلودگي.  اگر بناي مرگ شود، بلاتامل پاي خود را دراز كرده و در نهايت شوق جان به جان آفرين تسليم مي كنم. " درباره حاج سياح، نظرات متفاوتي ابراز شده، از جمله،  ميرزارضا كرماني كه دو ماه با حاج سياح در زندان قزوين  بوده، او را" مردي مذبذب و خودپرست "خواند، حال آن كه  حاج يحيي دولت آبادي، او را مردي جهانديده و پرشور مي داند كه "از روي احساسات عالي به واسطه روابطي كه با رجال دولت از مخالف و موافق دارد، توانسته است اين حوزه  را ياري نمايد و غالبا" رابط است ميان اشخاص محترم. "و اين نكته در مورد مردي كه در روزگاري و انفسا و به قول  دهباشي: "جواني طلبه و پرشور با دست تهي و با قبايي و عبايي، بارندي خاصي پاي در وادي سير و سياحت "نهاده،  بسيار عبرت آموز است. يعني حاج سياح، مردي جدا" خود ساخته بوده كه هم در سياحتها نكته ها آموخته و هم در كشورش به مرتبه رفيعي رسيده است، هرچند كه ناصرالدين شاه  درباره اش نوشته: "خيلي پدرسوخته است "و يا در جاي ديگر او را از رنودي كه سير دنيا كرده "و.. دنيا را پاره  كرده است "خوانده.. به هرحال رسيدن به مرتبه فضل و ارج  و اعتباري كه حاج سياح بدان رسيد، نه محصول روابط و يا حاصل نفوذ و مكنت خانوادگي است. يك سره نتيجه جهد حاجي  بوده است. جهدي كه در طول بيش از دو دهه سفر به بار نشسته و صاحب خود را به چنين اعتمادي رسانده است:  " پرسيد، چرا مي روي و كجا مي روي؟ گفتم چون عمر مي گذرد بهتر آن است كه هرچند صباحي در نقطه اي بگذرد گفت به  هركجا بروي، جز اين مخلوق نخواهي ديد و جوهر تمام اديان  هم جز اين نيست كه بد نكنيد بد است، و خوبي خوب است.  گفتم هرگاه خيال بنده اين بود، ابدا" قدم از خانه بيرون  نمي نهادم، ولي مي بينم كه از دولت مسافرت چند زبان  آموخته ام. اگر دردي داشته باشم، مي توانم به حكيمي  اظهار درد خود كرد، همچنان كه گنگي بد است ; كري هم، كوري  هم بد است، بايد مردم ديد و سخن شنيد. شايد به فر اين  عنايت آدم شوم. " مرحوم عبدالهادي حائري، حاج سياح را، ايراني آزاديخواه و از مخالفان استبداد ناصرالدين شاهي مي خواند و سيد محمدعلي جمالزاده، كتاب سفرنامه حاج سياح را اثري  خواندني كه اگر در باره اش سخن بگويد، مثنوي هفتاد من  كاغذ خواهد شد، ناميده ولي در خلال اين توضيحات مي بايد اين اظهار نظر علي دهباشي، مصحح سفرنامه حاج سياح را پذيرفت كه خصوصيات مردي واجد اراده اي پولادين را معرفي  كرده است:  " و در اين راه از هيچ مانعي نمي هراسد. با فقر، گرسنگي و درماندگي مبارزه مي كند و هيچگاه ايمان به خداي يگانه را از دست نمي دهد. گاه بي موزه آنقدر طي طريق مي كند كه  ناگزير مي شود براي درمان آبله پا در بيمارستان بستري  شود و زماني چند شبانه روز، حتي لقمه اي نان خالي براي  خوردن نداشته است و دل به مرگ مي سپارد، گاه ناگزير در كاهدان قهوه خانه اي بيتوته مي كند و تا صبح با موشها و مارمولكها مانوس مي شود و... " بي شك خواندن سفرنامه حاج سياح، براي هيچ يك از اهالي  اين مملكت، خالي از لطف و درس و فايده نيست.  مسعود رضوي  * سفرنامه حاج سياح به /فرنگ به كوشش: علي /دهباشي چاپ  /دوم، 1378 544 صفحه - 2900 /تومان انتشارات سخن و شهاب ثاقب 
