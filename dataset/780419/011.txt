 براي مهار تورم راهي جز افزايش توليد وجود ندارد گروه اقتصادي: تورم، بيكاري و كم آبي از مسايل اصلي كشور و گريبانگير بيشتر مردم است. خصوصا" مساله كم آبي كه  امسال خسارات و زيانهاي بي شماري بر كشاورزان و مزارع  آنان وارد كرده است.  مرتضي حاجي وزير تعاون در اين باره به خبرنگار ما گفت:  دولت علاوه بر لايحه اي كه براي كمك به كشاورزان و جبران  عوارض خشكسالي تقديم مجلس كرد و تصويب شد ستاد خشكسالي  را نيز در وزارت كشور فعال ساخته است تا مناطق آسيب ديده  و ميزان خسارات را شناسايي كند وي درباره كنترل تورم گفت:  براي مهار تورم راهي جز افزايش توليد وجود ندارد و براي  تحقق اين هدف بايد موانع توليد را رفع كنيم. هم اكنون  نيز تلاش دولت در اين جهت است كه موانع توليد را رفع كند تا سرمايه گذاري در بخش هاي توليدي افزايش يابد.  وزير تعاون درباره بيكاري گفت: اين موضوع مهمترين دغدغه  دولت است و فقط در بخش وزارت تعاون در قالب ايجاد شركت هاي تعاوني در سال گذشته حدود 3200 شركت تعاوني  تاسيس و 6 هزار فرصت شغلي ايجاد شده است.  وي در ادامه گفت: اگرچه امسال دولت با عنايت بيشتري با بخش تعاون برخورد كرده اما به دليل برخي از برداشتهاي  نامناسبي كه از آئين نامه تبصره 3 قانون بودجه شده  تاكنون نتوانسته ايم سهم مربوط به تعاوني ها را به طور كامل دريافت كنيم.  حاجي گفت: سهم آورده مردم در سرمايه گذاري در بخش تعاون  تا دو سال پيش در حدود 30 تا 32 درصد بود اما در طرح هايي كه در سال گذشته افتتاح شد متوسط سرمايه گذاري  مردم از منابع خودشان در حدود 50 درصد بود كه نسبت به  سالهاي گذشته افزايش داشته است.  وي تاكيد كرد كه براي حل مشكل اشتغال همه نهادها و قوا بايد دست به دست هم بدهند و هرچند دولت اين وظيفه را به عهده خود مي داند اما براي حل اين مشكل به همكاري همه  نيروها نياز است.  وي با اشاره به سقوط قيمت نفت در سال گذشته افزود: به  رغم افزايش چشمگير قيمت ها در سال جاري هنوز هم به  ميانگين رقم پيش بيني شده در قانون بودجه نرسيده ايم و در اين زمينه هنوز كمبود وجود دارد. زماني كه منابع  درآمدي دولت كاستي پيدا مي كند تبعا" در مسائل اقتصادي  نيز اثر مي گذارد بنابراين براي حل مشكل بيكاري بايد يك  عزم ملي داشته باشيم و فرصت هاي شغلي جديدي را خلق كنيم.  وي به اشتغال اتباع خارجي در كشور اشاره كرد و با تاكيد بر اين كه اغلب آنهاغيرمجاز است گفت: هم اكنون وزارت  كشور و وزارت كار هر دو بر روي اين موضوع كار مي كنند و اميدواريم با ساماندهي اين امر در آينده مشكل اشتغال نيز كاهش يابد. وي در خاتمه در باره خشكسالي امسال افزود:  دولت امسال سهميه اي را براي واردات برنج، گندم و ديگر كالاهاي اساسي به اندازه اي كه بازار نياز دارد در نظر گرفته تا از اين بابت هيچ مشكلي به وجود نيايد. البته  اين هم جزء همان سرمايه هايي است كه به جاي توليد و سرمايه گذاري صرف خريد اقلام ضروري مي شود. 
