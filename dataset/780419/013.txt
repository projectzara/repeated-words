 شركت كنندگان در اجلاس بين المللي موقعيت جمهوري اسلامي  ايران در بازار نفت و گاز جهان ديروز در لندن ايران  راپلي ميان منطقه خليج فارس و درياي خزر و بهترين مسير براي انتقال منابع انرژي آسياي مركزي به بازارهاي جهاني  دانستند.  به گزارش واحد مركزي خبر دكتر مسعود درخشان يك متخصص  اقتصادي از دفتر بين المللي مطالعات انرژي در سخنراني  خود با اشاره به موقعيت جغرافيايي، منابع چشمگير و سابقه  ايران در تامين نفت آسيا و اروپاي غربي گفت: ايران  توليدكننده اي كليدي در بازار نفت است. وي تاكيد كرد:  خطوط كم هزينه انتقال انرژي از طريق ايران و اقتصادي  بودن قراردادهاي معاوضه، بهترين سياست براي توسعه اوليه  منطقه خزر هستند. منوچهر تكين، از مركز مطالعات انرژي  جهاني لندن نيز بر نقش ايران در تامين گاز موردنياز اروپا تاكيد كرد و گفت حجم ذخاير گاز ايران براي تمامي  طرحهاي گازي در اروپا، پاكستان، هند و خاوردور كافي است.  وي همچنين بر ضرورت تكميل هرچه زودتر خط لوله گاز ايران  به تركيه تاكيد كرد و افزود: ايران با اين اقدام موقعيت  خود را در اين منطقه پيش از به نتيجه رسيدن طرح روسي بلو استريم، تثبيت خواهد كرد.  كريس جونز، از مركز مشاوره نفتي "اي. اچ. اس "نيز در اين  اجلاس گفت: ايران بهترين فرصت را براي رشد در توليد و صادرات گاز در جهان دارد و از اين جهت حتي از روسيه كه  بزرگترين ذخيره گاز دنيا را دارد بهتر است.  كنفرانس نفت ايران در لندن ديروز نيز ادامه داشت. 
