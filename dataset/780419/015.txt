 نيويورك، خبرگزاري جمهوري اسلامي: شركت هاي تسليحاتي  آمريكا و اروپا براي به دست گرفتن انحصار بازار توليد و فروش سلاح، ايجاد شركت هاي بزرگ را از طريق ادغام  شركت هاي كوچكتر در يكديگر آغاز كردند.  شبكه خبري "بلومبرگ "چهارشنبه از آغاز ادغام شركت هاي  جديد آمريكا و اروپا خبر داد و گفت: برنامه اروپا براي  توليد سلاحهاي جديد با قيمت پايين تر باعث ادغام  شركت هاي دفاعي اروپايي و آمريكايي طي چند ماه آينده  خواهد شد.  " ژاك گنسلر" معاون وزارت دفاع آمريكا در همين زمينه گفت:  انتظار مي رود ظرف چند ماه آينده تعداد زيادي از اين  ادغام ها بين شركتهاي دفاعي اروپايي و آمريكايي صورت  گيرد اما پنتاگون با وجود اقدام به ادغام ها اسرار فن آوري آمريكا را بدقت حفظ خواهد كرد.  از سال 1998 كه بحران اقتصاد جهاني نضج گرفت، شركت هاي  بزرگ ابتدا بمنظور كاهش هزينه و كسب درآمد بيشتر و سپس  با هدف افزايش توان رقابتي خود در عرصه تجارت جهاني و به  انحصار در آوردن بازار، اقدام به تركيب امكانات خود با يكديگر كردند.  ادغام ها كه ابتدا در آمريكا شروع و گسترش يافت، اكنون  پس از گذشت قريب به يك سال به اروپا نيز سرايت كرده است.  ادغام شركت هاي تسليحاتي در آمريكا و اروپا علاوه بر مزيت هاي اقتصادي براي صاحبان آنها مي تواند توليد و فروش برخي از سلاح ها را نيز به انحصار درآورد. 
