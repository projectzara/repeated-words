 در اين سال هاي پاياني سده بيستم ميلادي، بشر به ياري  شگفت انگيزترين تجهيزات رايانه اي بر آن است كه محاسبات  و آمار را با كمترين خطا، شالوده بزرگترين طرح ها قرار دهد، اما هنوز در ارائه آمار به قول معروف كميت ما لنگ  است. هر سازماني ساز خودش را مي زند و برخي نيز داده هاي  آماري را كه به درستي بايد در دسترس همگان باشد چنان در نهانگاه پنهان داشته اند كه جويندگان آمار، ناچارند نيازهاي خود را از منابع غيرموثق تامين كنند.  با اين آشفته بازار آمار، چگونه مي توان انتظار داشت كه  در برنامه هاي توسعه، طرح ها در جريان اجرا بسي فراتر از توان اقتصادي كشور نباشند و انبوهي از مشكلات پيش بيني  نشده را به بار نياورند. با اين حال خبر يكپارچه شدن  منابع توليد آمار كشور را كه از جانب مسئولان بلندپايه  اعلام شده به فال نيك مي گيريم و براي دستيابي به  داده هاي آماري دقيق و درست كه پشتوانه خوبي براي توسعه  و پيشرفت كشورمان خواهد بود، به انتظاري شيرين مي نشينيم.  هنگامي كه گفته مي شود نرخ تورم در دو ماه نخست امسال  نسبت به مدت مشابه پارسال حدود 20 درصد است، باور كردن  آن قدري دشوار به نظر مي رسد.  و بعضي با شگفتي مي گويند، قيمت كالاها و خدمات در دو ماه نخست سال نسبت به دو ماه نخست پارسال تنها 20 درصد افزايش داشته باشد. اين آمارها گمراه كننده است.  مرتضي فتاحي دانشجوي كارشناسي ارشد جامعه شناسي نيز مي گويد: باور كردن اين رقم كه نرخ خرده فروشي كالاها و خدمات در 2 ماه نخست امسال تنها 20 درصد افزايش داشته  دشواراست. آنچه كه من در بازار مشاهده مي كنم و به صورت  ملموس با آن برخورد دارم نشان مي دهد كه آمارهاي ارائه  شده از سوي نهادهاي مسئول با دقت كافي تهيه نمي شود. از يك كارشناس اقتصادي مي پرسم ; آيا آمارهاي توليدي توسط مركز آمار ايران و بانك مركزي با هدف هاي خاص تهيه  مي شود و آيا بي اعتمادي، نسبت به اين آمارها توجيه پذير است؟ وي در پاسخ مي گويد: براساس ضرورت شغلي و تحصيلي خود در اين باره پژوهش نسبتا" گسترده اي كرده و با توليدكنندگان  وتاييد كنندگان نهايي آمارها مجادله كرده ام. نتيجه  پژوهش ها ومجادله هايي كه با مسئولان توليد آمار داشته ام موءيد اين است كه بي اعتمادي به اين آمارها به  ويژه برخي از آمارهايي كه توسط بانك مركزي تهيه مي شود توجيه ندارد. توليدآمار كار دشواري است كه با استفاده از روشهاي پيچيده و علمي صورت مي پذيرد و توليدكنندگان آمار در ايران نيز از اين روشهاي علمي بهره مي گيرند.  مردم سخت باور آمارهاي توليد شده توسط مراكز رسمي به صورتي غيرقابل  باور با ترديد مردم مواجه مي شود. تعداد پرشماري از مردم  در گفت وگو با گزارشگر همشهري با صراحت بي اعتمادي خود را نسبت به آمارهاي ارائه شده و به ويژه آمارهايي كه  مربوط به قيمت كالاها و خدمات است ابراز كردند.  يونس مهدي زاده، كارمند يك شركت بخش خصوصي مي گويد: من  چگونه مي توانم باور كنم كه نرخ تورم اعلام شده توسط مسئولان عددي دقيق است، درحالي كه در دنياي واقعي ارقام  متفاوتي را مشاهده مي كنم.  رقيه محمدي، خانه دار مي گويد: من تاكنون به آمار و ارقام ارائه شده توسط دولت چندان توجه نمي كردم. براي من  مهم اين است كه مي بينم قيمت ها هر روز افزايش مي يابد،  آمارهايي كه برخي اوقات از طريق تلويزيون و روزنامه ها از زبان مسئولان انتشار پيدا مي كند چندان با واقعيت  تطابق ندارد.  يونس زارع زادگان، فروشنده لوازم يدكي خودرو نيز مي گويد:  من نمي دانم كه توليدكنندگان آمار چه روشهايي را براي  تعيين قيمت ها و اصولا" توليد آمار به كار مي گيرند. اما واقعيت اين است كه مردم و خود من آمارهاي رسمي را بسيار سخت باور مي كنيم. به طور مثال قيمت پيكان كه به صورت  رسمي اعلام مي شود هرگز نزديك به رقمي نيست كه در بازار دادوستد مي شود.  چرا بي اعتمادي؟ چرا مردم عادي وحتي تعداد نسبتا" چشمگيري از افراد كه از سطح تحصيلات بالاتر برخوردارند و خود نيز به نوعي  مسئوليت هاي سياسي، اقتصادي و اجتماعي دارند نسبت به  آمارهاي اعلام شده از سوي مراكز رسمي توليد آمار اعتماد چنداني ندارند؟ محمدرضا قديمي كارشناس اقتصادي در اين باره مي گويد:  فرايند توليد آمار به ويژه در برخي از موارد دشوار و پيچيده است روشهاي به كار گرفته شده براي توليد آمار براي بسياري از مردم روشن نيست و به همين دليل نسبت به  آمارهاي رسمي ابراز ترديد مي كنند به طور مثال تعيين  نرخ تورم يا افزايش قيمت خرده فروشي كالاها و خدمات  فرايندي دشوار دارد. بانك مركزي كه مسئول توليد اين آمار است، بايد تغييرات قيمت هزاران كالا را در بازارهاي  گوناگون بررسي و متوسط تغييرات قيمت آنها را اعلام كند مردم عادي وحتي كساني كه تحصيلات عاليه دارند، دربرخورد با آمارهاي اعلام شده تنها به تغييرات قيمت برخي از مهمترين كالاها توجه دارند، در حالي كه بانك مركزي و يا سايرنهادهاي توليدكننده آمار بايد تغييرات قيمت صدها قلم  كالا را اندازه گرفته و از ارقام آنها ميانگين را به دست  آورد.  محمد نوروزي، كارشناس امور اجتماعي مي گويد: به نظر من  مهم ترين دليل بي اعتمادي مردم نسبت به آمارهاي رسمي  ارائه شده پديدار شدن تناقض در ذكر آمارهاي گوناگون از سوي مسئولان مختلف است. بارها ديده شده است كه بالاترين  مقامهاي اجرايي كشور نسبت به يك پديده اقتصادي يا اجتماعي آمارهايي را اعلام مي كنند كه در تناقض آشكار بايكديگر قرار دارند. مردم هر جامعه اي داراي هوش جمعي  هستند و اين هوش جمعي گفته هاي مسئولان ارشد را با يكديگر مقايسه مي كند اگر مسئولان ارشد سياسي و اقتصادي  بر سر ارقام مربوط به يك پديده توافق نداشته و هر كدام  عددي را اعلام كنند، بذر ترديد را در دل مردم مي كارند.  ابهام و تناقض  واقعيت اين است كه توليد و توزيع آمار در ايران نابسامان،  پرابهام و فاقد كارايي لازم است. براي درك نكات يادشده  لازم نيست كه پژوهش هاي ژرف صورت پذيرد. نگاهي به آمار و ارقام ارائه و بيان شده از سوي مقامهاي اقتصادي و سياسي  كشور در چندسال گذشته موءيد اين است كه نظام آماري كشور از ضعف هاي بنيادين رنج مي برد در چند سال گذشته  آمارهاي متناقض و گوناگوني از سوي مسئولان درباره "نرخ  بيكاري" "تعداد معتادان كشور"،" واردات برخي از كالاها"، " بدهي ها و تعهدات خارجي ايران "،" رشد توليد ملي "،" نرخ  رشد جمعيت كشور" و.. ارائه شده است.  علاوه بر اين ابهام در اطلاع رساني آماري از فعاليت هاي  اقتصادي نهادهاي گوناگون متعلق به دولت، بخش عمومي  غيردولتي و... به اندازه اي ضعيف بوده است كه آمارهاي  ارائه شده را با ترديد مواجه مي كند. آيا فرد و گروهي  هستند كه از ميزان واقعي دارايي ها و درآمدهاي بنياد مستضعفان، كميته امداد امام خميني(ره)، بنياد پانزده  خرداد، آستان قدس رضوي و.. آمار دقيقي در دست داشته و به مردم ارائه كند.  آمار واقعي جهانگردان در ايران چقدر است؟ آمارهاي قضايي  در كجا و چگونه توليد مي شود؟ آمارهاي سياسي تاكنون توسط چه گروهي و كدام نهاد توليد شده است؟ چرا آمارهاي مربوط به هزينه و درآمدهاي خانوارهاي شهري و روستايي تفاوتهاي  معني داري با يكديگر پيدا كرده اند؟ پرسش هاي يادشده  گوشه اي از دهها پرسشي است كه جامعه ايران منتظر پاسخگويي به آنها است. هرگونه تناقض و ابهام در ارائه  آمارهاي يادشده مي تواند بي اعتمادي ها را افزايش دهد.  كارشناسان چه مي گويند؟ ناسازگاري هاي دروني نظام آماري كشور كدامند؟ اين پرسش  را با تعدادي از كارشناسان درميان گذاشتيم. پاسخ ها با تفاوتهاي جزيي مشابه بودند كارشناسان بر اين باور هستند كه عدم رعايت تعريف هاي آماري، مفهوم ها و طبقه بندي  يكسان و علمي يكي از دلايل ناسازگاري نظام آماري كشور است. يك كارشناس ورزيده دراين باره مي گويد: در نظام  آماري كشور به ويژه توليدكنندگان آمار مفهوم ها و تعريف هاي آماري مشخص نيست. به همين دليل آمارهاي ارائه  شده بيشتر مبهم هستند. به طور مثال آيا تعريف وزارت  كشاورزي و مركز آمار ايران از سطح زمين زير كشت آبي و ديم گندم يكسان است؟ اگر اين گونه بود تفاوتهاي معني دار در ميزان توليد سالانه گندم كشور از سوي اين دو نهاد عنوان نمي شد.  كارشناسان به اين باور رسيده اند كه عدم انتشار به هنگام  آمار يكي ديگر از دلايل ناسازگاري نظام آماري كشور است.  تاخير در انتشار نتايج آمارگيري ها موجب مي شود كه  پاره اي از آنها مصرف تاريخي خود را از دست بدهند.  به طور مثال درحالي كه قرار است تا چند روز ديگر برنامه  سوم توسعه به مجلس ارائه شود هنوز آماري كه موءيد تطابق  برنامه ها و هدفهاي برنامه دوم با عملكرد باشد انتشار نيافته است.  درباره دلايل عدم انتشار به هنگام آمار نيز دلايل  گوناگوني ارائه مي شود. يكي از مهم ترين اين دلايل  محرمانه تلقي شدن نتايج برخي از آمارگيري ها است. برخي  اوقات ديده شده است كه مسئولان با محرمانه تلقي كردن  نتايج آمارگيري يك پديده خاص را با برداشتي نادرست  محرمانه دانسته و از انتشار آن جلوگيري مي كنند. درحالي  كه ضابطه مشخصي نيز براي محرمانه يا غيرمحرمانه بودن  وجود ندارد.  نفوذپذيري آمارها و آمارگيران نيز از نظر كارشناسان از دلايل ديگر ناسازگاري نظام آماري است. اداره هاي آمار در دستگاههاي دولتي، تحت نظارت فني و مديريت اداري  سازمانهاي متبوع خود قرار دارند و به ناچار تحت تاثير هدفهاي توجيهي و تبليغي دستگاه مربوطه عمل مي كنند. دور شدن از اصل بي طرفي در دستگاههاي دولتي مي تواند در توليد و توزيع آمارهاي گمراه كننده نقش چشمگيري داشته  باشد.  اعتمادسازي كنيم  كمبود نسبي آمارهايي كه مردم به آنها اعتماد كنند و دستمايه پژوهشگران براي پژوهش و تحقيق باشد از ويژگي هاي  كنوني نظام آماري ايران است. نياز به آمارهاي دقيق،  به هنگام و مورد اعتماد براي تداوم زندگي سالم جامعه يك  مساله حياتي است. بنابراين لازم است كه مسئولان ارشد نظام  آماري كشور اعتمادسازي كنند.  قديمي در اين باره مي گويد: براي اعتمادسازي و جلب اعتماد بيشتر مردم به آمارهاي رسمي بايد به آنها آموزش  داده شود. بايد همه كساني كه نياز به آمار را احساس  مي كنند درباره فرآيند توليد آمار آموزش هاي كافي ببينند.  آموزش هاي عمومي از طريق رسانه هاي فراگير با توضيح از سوي كارشناسان يك امر ضروري است.  يك كارشناس سياسي مي گويد: اگر ديوار بي اعتمادي نسبي  ميان مردم و آمار رسمي همچنان بلند و رسوخ ناپذير باشد،  بر روابط متقابل مردم و مسئولان تاثير منفي خواهدداشت.  توليد و توزيع آمار بايد از سردرگمي، آشفتگي و ابهام  بيرون آيد.  محمدصادق جنان صفت 
