 ايهود باراك نخست وزير اسرائيل ديروز گفت مصمم است  همزمان در راه برقراري صلح با سوريه، لبنان و فلسطينيان  گام بردارد.  به گزارش خبرگزاري فرانسه از اسكندريه نخست وزير اسرائيل  درپايان بيش از دو ساعت گفت وگو با رئيس جمهوري مصر در يك مصاحبه مطبوعاتي مشترك گفت: تصميم دارد بدون دادن حق  تقدم به جهت خاصي روند صلح را به پيش برد زيرا تمام جهات  و تمام مسائل مربوط به روند صلح درخور اهميت است.  وي افزود: بايد با حمايت تمام رهبران و ملتهاي منطقه  تلاش جدي كرد تابه مناقشه اي كه صد سال است ميان اعراب و اسرائيل جريان دارد پايان يابد.  مبارك رئيس جمهوري مصر نيز در اين مصاحبه بر خوشبيني خود تاكيد كرد. وي گفت: شديدا" اميدوارم، اما بايد به باراك  فرصت لازم را دادتا به بررسي اوضاع بپردازد.  در همين حال روزنامه معاريو ديروز نوشت: ايهود باراك  نخست وزير اسرائيل قصد دارد به فلسطيني ها پيشنهاد كند در برابر موافقت با تشكيل كشور فلسطيني از اجراي  موافقتنامه واي ريور شانه خالي كند.  به گزارش خبرگزاري فرانسه از بيت المقدس، يك مسئول  اسرائيلي كه نخواست نامش فاش شود، گفت: اين موضوع بين  باراك و مشاورانش مورد بحث و بررسي قرار گرفته است اما وي درباره طرح چنين پيشنهادي در جريان ملاقات روز يكشنبه  باراك با ياسر عرفات رئيس دولت خودگردان فلسطين ابراز ترديد كرد.  باراك براي مسكوت ماندن موافقت نامه واي ريور يا تغيير آن براي مذاكرات نهايي درباره اراضي فلسطيني، ابراز اميدواري مي كند.  وي تاكيد كرده است كه تغيير موافقتنامه واي ريور بدون  موافقت فلسطيني ها كه تاكنون بر اجراي اين موافقنامه  پافشاري كرده اند امكان پذير نخواهد بود. 
