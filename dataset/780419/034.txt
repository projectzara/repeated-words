   نگاهي به تاءثيرات زيست محيطي مواد شوينده  شوينده ها داراي دامنه اي گسترده از مواد اوليه هستند كه هريك از آنها عهده دار وظيفه اي خاص و متفاوت در فرايند شست و شو مي باشند. اجزاي عمده شوينده ها عبارتند از: مواد فعال سطحي، عوامل سفيدكننده، فعالسازان مواد سفيدكننده(Bleachactivators)، آنزيمها و عوامل پركننده.  وظيفه اصلي و كليدي شوينده هاي خاص رختشويي همانا زدودن  چرك و كثافات به گونه اي بهداشتي و حفاظت از الياف و رنگ  پارچه است چنانچه سختي آب مصرفي از طريق زدودن يونهاي  كلسيم و منيزيم برطرف شود بر كارايي مواد فعال سطحي  افزوده مي شودو شست وشو به خوبي صورت مي گيرد. وظيفه  عمده مواد سازنده، زدودن يونهاي ياد شده از آب سخت  مي باشد. از اين گذشته، دير زماني است كه سديم تري  پلي فسفات(Sttpp)به عنوان ماده سازنده، مورد استقبال  فرمول بندان قرار گرفته است و ماده اي بي ضرر و سازگار با محيط زيست به شمار مي آيد. با وجود اين در اوايل دهه  1970 ميلادي، دانشمندان دريافتند كه وجود مقادير انبوه  فسفات در آبهاي سطحي موجب تهي شدن رودخانه هاو درياچه ها از اكسيژن شده و در نتيجه منجر به نابودي آبزيان مي شود.  با توجه به اينكه فسفاتها تشكيل دهنده مواد فعال سطحي  بخش قابل ملاحظه اي از درصد فسفات موجود در آبهاي سطحي  (حدود يك سوم تمام فسفاتها)را به خود اختصاص مي دهند،  دست اندركاران صنعت شوينده داوطلبانه تصميم گرفتند تا به  جست و جوي يافتن مواد جانشين تري پلي فسفات بپردازند.  * برآورد ميزان مصرف و نياز كشور به گفته متخصصين وزارت صنايع، سديم تري پلي فسفات،  سالهاست كه در كشور ما در توليد صنايع شوينده مورد استفاده واقع شده و نتايج بدست آمده مورد پذيرش قرار گرفته است به طوري كه پودرهاي شوينده توليدي ايران به  عنوان يك كالاي مرغوب در بازار صادرات براي خود جايي باز كرده و در خارج از كشور نيز اعتبار خوبي به دست آورده  است در حال حاضر، نياز كشور به اين ماده به ميزان 90000 تن در سال بوده كه از خارج تامين مي گردد. اين مقدار" اس.  تي. پي پي "براي توليد سالانه 250000 تن پودر در داخل  كشور، بكار مي رود.  لازم به ذكر است كه 36 درصد مواد تشكيل دهنده پودرهاي  شوينده را" اس. تي. پي. پي "تشكيل مي دهد و مصرف آن با كاهش  يا ازدياد توليد پودرهاي شوينده به همين نسبت تغيير مي كند.  از آنجا كه تامين اين ماده از منابع خارجي به ميزان قابل  توجهي ارز نياز دارد و منابع و ذخائر مصرفي مورد نياز جهت توليد آن نيز در داخل كشور وجود دارد، طرح احداث يك  واحد توليد سديم تري پلي فسفات در داخل نيز همواره مطرح  بوده كه عمدتا" به سبب محدوديتهاي ارزي و ريالي به جايي  نرسيده است.  * جايگزيني سديم تري پلي فسفات به وسيله زئوليت  در اواخر دهه 1960، با توسعه صنعت پودرهاي شوينده در جهان، مسائل زيست محيطي در مورد اين ماده مطرح گرديد بدين معني كه گفته شد كه در آبهاي ساكن يا كم تحرك،  (آبهاي سطحي)كه به اين ماده آغشته مي شوند، رشد جلبكها و خزه ها بيش از اندازه بوده و اين گياهان با جذب اكسيژن  محلول در آب، تهديدي براي حيوانات آبزي به شمار مي روند.  لذا كاستن ميزان فسفات ورودي به آبهاي سطحي مورد توجه  قرار گرفت و جستجو براي جايگزين كردن فسفات با مواد ديگري كه از اين عيب مبري بوده و در عين حال از محاسن  فسفات برخوردار باشد ازآن زمان تاكنون ادامه داشته است و مواد جايگزين متعددي در اين زمينه پيشنهاد شده كه تاكنون  هيچكدام به تنهايي نتوانسته اند جايگزين كاملي براي آن  محسوب گردند. از بين موادي كه نامزد جايگزيني اين ماده  شده اند، زئوليت بيش از همه مطرح گرديده است.  كم بودن هزينه هاي توليد و وفور منابع اوليه آن و همچنين  سادگي فرايند توليد زئوليت، از اهم مسائلي است كه آن را مورد توجه قرار داده است.  در صنايع شوينده، استفاده از زئوليت براي خشك كردن هواي  مصرفي در فرايند توليد مدتهاست معمول مي باشد حتي قبل  از ابداع دترجنت ها، استفاده از زئوليت در صنعت  صابونسازي جهت افزايش قدرت شويندگي و كف كنندگي صابون در سال 1938 متداول بوده است.  * نظرات كارشناسان در ارتباط با جايگزيني زئوليت  دكتر يحيي فرهنگي، مدير آزمايشگاهها و كنترل كيفيت يكي  از شركتها بر اين باور است: "ماده اصلي كه در ايران مصرف  مي شود فسفاتها هستند. فسفاتها در درازمدت منجر به  آلودگي هاي زيست محيطي مي شوند. به همين دليل است كه در كشورهاي اروپايي و امريكايي سالهاست كه فسفات از فرمول  شوينده ها حذف شده و به جاي آن زئوليت استفاده مي شود و در ايران هم سالهاست كه متخصصان به فكر استفاده از اين  ماده هستند ولي هنوز استاندارد اجباري ندارد و به دنبال  اين هستند كه زئوليت را جايگزين كنند. در شركت ما مدتهاست كه پودري با زئوليت توليد مي شود و به اين معنا نيست كه فسفات كاملا" حذف شده باشد بلكه يك درصدي از فسفات با زئوليت جايگزين شده است ولي در درازمدت تمام  صنايع شوينده در ايران هدفشان اين است كه زئوليت را جايگزين فسفات بكنند. اما مسئله اساسي اين است كه در فرايند تكنولوژيكي مشكلاتي در مصرف زئوليت داريم. علاوه  بر اين وزارت صنايع و وزارت معادن و فلزات طرح زئوليت را سالهاست در دست دارند. ضمن اينكه منابع اوليه آن هم در ايران وجود دارد. " وي همچنين در ادامه مي افزايد: "در حال حاضر همه فسفات و زئوليت مورد مصرف كشور از خارج وارد مي شود و آنچه كه در ايران وجود دارد. زئوليت مصرفي است كه مورد استفاده  صنايع شوينده نيست و بايد در كارخانه هاي توليدي ساخته  شود تا قابل استفاده گردد. اما منابع اوليه آن كه اكسيد آلومينيوم و سود است در كشور موجود مي باشد. بنابراين  دير يا زود زئوليت در ايران ساخته خواهد شد. اكثر كارخانجات در اروپا به دليل اينكه استانداردهاي اجباري و زيست محيطي دارند به طور كامل استفاده از فسفاتها را حذف  و از زئوليت استفاده مي كنند. مشكل اصلي در ارتباط با اين قضيه در ايران به تكنولوژي برمي گردد.  همه ماشين آلات و تكنولوژي توليد اين ماده بايد از خارج  وارد شود و هزينه هاي ارزي سنگيني بر دوش دولت مي گذارد.  اما با اين حال مسئولين و متخصصين به دنبال اين قضيه  هستند. در حال حاضر پاكسان تنها كارخانه اي است كه از زئوليت استفاده مي كند و در هفت، هشت ماه گذشته ما بيشترين استفاده را از اين ماده در پودرهاي شوينده  داشته ايم. لازم به ذكر است كه اين ماده را فقط مي توان  در پودرها استفاده كرد و در ساير مواد شوينده از قبيل  صابونها، شامپوها و يا مايعات ظرفشويي مورد استفاده اي  ندارد. " محمدمهدي پارساپور مديركل صنايع غذايي، دارويي و بهداشتي  وزارت صنايع نيز در مورد زئوليت چنين مي گويد: "زئوليت  عمدتا" در كشورهايي استفاده مي شود كه سيستم فاضلابي  Ego آنها و سيستمهاي پيشرفته است. ما در نظر داريم در صورتي كه وزارت بهداشت تاييد كند بخش مختصري از پودر را به عنوان اينكه تنوعي در توليد پودر داشته باشيم با زئوليت توليد كنيم و يك درصد كمي به جاي(STTP)از زئوليت به عنوان مكمل استفاده كنيم. به دليل اينكه در جاهايي كه آبهاي سطحي و نشتي زياد است نمي توان از زئوليت استفاده كرد.  بسياري از كارخانه هاي مولد شوينده اصلا" از اين ماده  استفاده نمي كنند و در حدود 10 تا 20 درصد در صورتي كه  وزارت بهداشت تاييد كند از زئوليت استفاده مي كنند.  اصولا" در شهر تهران به دليل اينكه آبهاي فاضلاب از طريق  چاه دفع مي شود سيستم هاي فاضلابهاي صنعتي و داشتن  سيستم هاي لوله كشي فاضلابي كه اصطلاحا" به Ego آن گفته  مي شود وجود ندارد و تنها در بعضي از شهركها يا مناطق به  اين شكل است. ولي عمده فاضلاب مراكز شهر تهران از طريق  چاه دفع مي شود و زئوليت اين چشمه ها را مي گيرد و در امر جذب آب مشكل ايجاد مي كند. " وي همچنين در ادامه مي افزايد: "هدف ما اين است كه از اين مواد به تدريج استفاده كنيم و از آن جايي كه در مورد (STTP)محدوديت منابع اوليه داريم و اگر به دنبال توليد زئوليت باشيم به دليل وجود منابع اوليه خودكفاتر خواهيم  بود. در حال حاضر هيچكدام از اينها در داخل ساخته  نمي شود.  مشكلي كه در مورد زئوليت وجود دارد اين است كه همانند ماسه ته نشين مي شود و اگر طراحي فاضلابها و لوله ها صحيح نباشد منجر به انسداد در مجاري خروجي آب و فاضلاب مي شود و بايد در تركيب آن از موادي استفاده شود كه از اين حالت جلوگيري شود. " فرهاد نيك انجام، مدير پژوهش و تحقيقات يك شركت در مورد آلودگي هاي زيست محيطي فسفاتها چنين مي گويد: "فسفات در واقع نوعي غذاست و مورد مصرف گياهان است و زماني كه  شرايط مناسب باشد و اين تركيبات وارد رودخانه اي يا جاهايي از اين قبيل شود باعث به وجود آمدن گياهان و جلبكها و خزه هاي داخل رودخانه ها خواهد شد و شرايط محيط زيست براي جانوراني كه در آن محيط زندگي مي كنند مشكل ساز خواهد بود. بخصوص براي ماهيها علاوه بر اين  تمام كودهاي فسفاتي كه در مزارع استفاده مي شود نيز منجر به اين مشكلات مي گردد و در واقع مي توان گفت 25 درصد مشكلات محيط زيست مربوط به مواد شوينده است ولي 75 درصد ديگر هميشه سر جاي خود به خاطر كودهاي فسفاته اي كه در كشاورزي مصرف مي شود باقي خواهد بود.  اين است كه از نظر كلي مشكلات فسفات در مملكت ما خيلي  حاد نيست و چون منابع اوليه براي فسفات نداريم ترجيح  مي دهيم كه زئوليت را به تدريج جانشين كنيم به خاطر اين  كه منابع توليد را به اندازه كافي در كشور داريم و مي توانيم آن را در داخل بدست آوريم. " ليلا خاكسار 
