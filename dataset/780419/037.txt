 گروه شهري: شوراي منطقه اي پاريس به منظور تامين مقدمات و امكانات لازم براي برگزاري روز ملي بدون خودرو يك بودجه  يك و نيم ميليون فرانكي اختصاص داده است.  به گزارش روزنامه لوپاريزين چاپ پاريس اين مبلغ به عنوان  كمك در اختيار انجمنهاي شهري كه دراين روز ملي همكاري و مشاركت مي كنند قرارمي گيرد.  اين كمك، انجمنهاي مزبور را قادر مي سازد كه امكانات  لازم براي افزايش توان خدمات حمل و نقل عمومي و گروهي را بويژه در روز 22 سپتامبر(31 شهريور)تامين كنند.  تاكنون مقامهاي شهري 80 شهر فرانسه آمادگي خود را براي  برگزاري روز ملي بدون خودرو اعلام كرده اند. در اين روز مردم شهرهاي مختلف فرانسه در حركتي نمادين و به گونه اي  داوطلبانه از استفاده از خودروهاي شخصي در شهرها خودداري  خواهند كرد.  مقامهاي شهري نيز با اختصاص دادن امكانات ويژه اي براي  شهروندان در اين روز مردم را به مقابله با آلودگي هوا و استفاده كمتر از خودروهاي شخصي تشويق مي كنند.  روز بدون خودرو در فرانسه هرسال به ابتكار وزارت محيط زيست و حمايت دولت آن كشور در تاريخ 22 سپتامبر برگزار مي شود.  در سال گذشته 40 شهر فرانسه در اجراي اين طرح شركت كردند و شهروندان فرانسوي علاوه بر استفاده از وسايل نقليه  عمومي، سوار بر دوچرخه يا باكفشهاي چرخدار(اسكيت)در خيابانها به رفت و آمد پرداختند.  تلفن به همشهري  ضعف مديريت در سيماچوب شركت سيماچوب يكي از شركتهاي زير مجموعه صدا و سيما است  كه به علت ضعف مديريت در حال ورشكستگي است. در حال حاضر شركت دچار ركود مالي شده است به طوري كه هر روزه  متاسفانه قسمتي از اين شركت را به فروش مي رسانند.  سيماچوب قبلا" توسط يك مديرعامل و 3 يا 4 نفر مدير داخلي  اداره مي شد ولي حالا توسط يك مديرعامل و 20 مدير داخلي  با حقوقهاي بالا اداره مي شود!  يكي از كارهايي كه اخيرا" در شركت انجام شد ساخت  صندليهاي آمفي تئاتر و كارهاي چوبي يكي از ساختمان هاي  اداري صدا و سيما است كه در مورخه 22 بهمن 77 توسط يكي  از مقامهاي مسئول افتتاح گرديد كه به علت نامطلوب بودن  كار مجددا" كليه صندليها و موكتهاي كف سالن بازسازي شده  و خسارت سنگيني را به شركت وارد آورد.  در عوض مسئولان شركت سيماچوب هر روز طي جلساتي تصميماتي  به ضرر كارگران مي گيرند كه نمونه آن قطع يك سري مزاياي  كارگران است.  امضاء محفوظ " معافيت فرزندان به جاي قدرداني " شهر" كرمانشاه "در طول هشت سال دفاع مقدس بارها مورد هجوم بي رحمانه هواپيماها و موشكهاي عراقي قرار گرفت و بعنوان منطقه اي نيمه عملياتي و گاهي منطقه جنگي در شرايط اضطراري قرار داشت، به طوري كه نيروهاي مسلح مستقر در اين شهر در اكثر مواقع سال در آماده باش بسر مي بردند و در شرايط سخت و پر از خطر سال ها بي آن كه شهر و سنگرهايشان را خالي بگذارند انجام وظيفه كردند، با اين  حال از مزايايي كه شايسته آن بودند بي بهره ماندند، در حاليكه شهرهاي ديگري در منطقه مانند سنندج از تمام اين  مزايا استفاده كردند، حال از مسئولان محترم تقاضا داريم  براي قدرداني از اين پرسنل زحمتكش شاغل در نيروهاي نظامي  و انتظامي شهر كرمانشاه با توجه به سنوات خدمتي و اين كه  در زمان جنگ تحميلي بدون ترك كردن شهر از آرمانهاي مقدس  انقلاب پاسداري كردند براي آنان امتيازي قائل شوند و يكي  از فرزندان ذكور اين عزيزان را از انجام خدمت وظيفه معاف  نمايند، از مسئولان محترم تقاضا داريم در شرايطي كه بستر مناسبي براي تحقق عدالت اجتماعي فراهم شده به اين  درخواست توجه نمايند.  جمعي از بازنشستگان نظامي و انتظامي شهركرمانشاه  من را به كار برگردانيد مدت 15 سال است در شركت پخش سراسري ايران كه قبلا"  متعلق به بانك تجارت و در حال حاضر متعلق به شركت  سرمايه گذاري شاهد و سهامداران آن فرزندان شهدا مي باشند صادقانه خدمت كرده ام و اينجانب نيز برادر شهيد و سرپرستي دو فرزند شهيد را به عهده دارم. متاسفانه مديران  شركت به جاي حمايت از خانواده شهدا محيط كار را بر من  سنگين و مجبور به بازخريد شده ام. استدعا دارم اينجانب را به كارم برگردانيد.  محمدرضا كياني  تخريب يك ساختمان تاريخي  به بهانه برگزاري هفته ميراث فرهنگي كه مدتي پيش شاهد آن بوديم بيشتر مندرجات روزنامه ها پيرامون حفظ و حراست  از آثار تاريخي و فرهنگي بود. بنده مي خواهم از مسئولان  محترم ميراث فرهنگي مازندران سئوال كنم و به اميد پاسخ  باشم كه چرا فقط به دنبال كاوش هاي پنهان جويندگان گنج  در تپه ها و ابنيه قديمي آن هم با بيل و كلنگ هستيد ولي  نمي توانيد جلوي خراب كردن آثار قديمي آن هم با بيل  مكانيكي و در روز روشن مانند بانك ملي شهرستان ساري كه  ساختماني تاريخي و قديمي و يكي از زيباييهاي شهرستان  ساري بود را بگيريد.  محمدحسين فيروزي - ساري  هفت اقليم  هشدار كارشناسان بين المللي درباره آلودگي خزر    مدير كل حفاظت محيط زيست استان فارس گفت: بروز خشكسالي و كم آبشدن برخي آبگيرها و تالابها، حيات وحش جانوري  مناطق جنوب و شرق استان را تهديد مي كند.  محمد حسن پيراسته روز پنج شنبه به خبرگزاري جمهوري  اسلامي گفت: براي جلوگيري از زيان هاي ناشي از خشكسالي،  اين آبگيرها و واحه ها به وسيله تانكرهاي آبرسان مشروب مي شوند.  وي اظهار داشت: تالاب" هرمود"، منطقه حفاظت شده "بهرام  گور" و گستره زيست محيطي "بختگان "در شهرستان هاي  لارستان و ني ريز از جمله مناطقي است كه بيشترين آسيب را از خشكسالي ديده اند.  مدير كل حفاظت محيط زيست استان فارس اظهار داشت: اين  مناطق كه كانون اصلي زندگي گونه هاي بز، كل، ميش، گورخر،  قوچ، پازن، جبير و آهو در فارس است از جمله مهمترين  مناطق زيست محيطي اين استان به شمار مي آيد.  هوبره، كبك، تيهو، قرقاول و كوكر نيز از جمله گونه هاي  پرندگان خشك زي هستند كه در مناطق ياد شده زندگي مي كنند و در معرض خطر خشكسالي قرار دارند پيراسته از شهروندان و روستائيان خواست با استفاده بهينه از منابع اندك آب موجود در اين مناطق به حفظ حيات وحش و نجات پستانداران و پرندگان خشك زي بكوشند.  چشم انداز اين نوشدارو باز هم دير رسيده است  در نيمه تير ماه، وقوع بحران خشكسالي در كشور، توجه  رسانه هاي جمعي، سازمان هاي مسئول دولتي و نيز مجلس  شوراي اسلامي را به خود جلب كرده است. هفته گذشته دولت  در اين باره لايحه اي به مجلس داد و مجلس هم آن را تصويب كرد تا بر مبناي آن به مناطق كانوني خشكسالي ياري رسانده  شود.  به احتمال، تا اين لايحه به مرحله اجرا رسيده و كشاورزان  و عشاير رودر رو با خشكسالي را منتفع كند، يكي دو ماه به  طول خواهد انجاميد. تا آن زمان قطعا" دوره بيشينه دما و خشكي در سراسر كشور سپري شده و در اغلب مناطق ضمن كاهش  موءثر تبخير، بارش هاي پراكنده فصلي نيز آغاز شده است. پس،  بر حسب احتمال ديگر تا آن زمان روستاييان و عشاير خود بر مبناي سنت هاي ديرين و ساز و كارهاي چند هزارساله  راهي براي مدارا با خشكسالي يافته اند و اگر هم مبلغي به  عنوان وام يا يارانه خشكسالي دريافت كنند آن را صرف  اموري به جز آنچه كه موردنظر لايحه مذكور بوده است،  خواهند كرد، كه اين مجال را فرصت پرداختن به آن نيست.  اما نكته اين است كه خشكسالي به عنوان يك پديده اقليمي  مقدمات طبيعي و قابل پيش بيني خاص خود را دارد و چرا مقامات مسئول چاره انديشي در برابر اين پديده را نه در زمان لازم، كه زنگ هاي خطر به صدا درآمده بود، بلكه  اكنون كه ديگر كار از كار گذشته است نشان مي دهند؟ وقوع يك خشكسالي با اين شدت در اسفند ماه به احتمال  نزديك به يقين و در نيمه بهار به طور قطع قابل پيش بيني  بود، واكنش سريع و مسئولانه در آن هنگام، مي توانست  خسارات خشكسالي را كاهش داده، اتلاف ذخاير آبي موجود را به حداقل رسانده و نيز مردم را در مقابل بحران پيش رو مجهز و آماده كند. اما دريغ كه مسئولان هنگامي دريافتند كشور به چنبره خشكسالي گرفتار شده و كاري بايد كرد، كه  حتي آخرين قطره آبهاي رودخانه بزرگي همچون سپيد رود نيز از سد منجيل گذشته و گيلان هم، كه پرآبترين استان كشور است، لبتشنه و گرمازده چشم به تهران دوخته بود، تا مگر دستي از غيب برون آيد و كاري بكند.  به راستي، آيا مسئولان نمي دانستند در ولايات چه خبر است؟ آيا مسئولان گمان داشتند در تير و خرداد جبران بارش  اندك اسفند و فروردين خواهد شد، كه چاره جويي در برابر اين بلاي ويرانگر را به نيمه تير واگذاشتند؟ آيا هنوز برنامه ريزان آمايش ملي، نمي دانند كه در سرزمين وسيعي  همچون ايران، با زيستبوم خشك و شكننده اش، اندكي افزايش  يا كاهش بارندگي متوسط سالانه، بر سرنوشت صدهاهزار انسان تاثير مستقيم برجا مي گذارد و از اين نظر بررسي  مداوم چنين بسامدي مي بايست در دستور كار مسئولانه  نهادهاي ذيربط قرار داشته باشد؟ شايد هم كاستي از آنجاست كه هر تكه از چرخه هيدرولوژيكي  آب در ايران، در حوزه مسئوليت يك سازمان، وزارتخانه و نهاد مستقل قرار دارد و البته ارتباط بين بخشي، براساس  سنت اداري ايران، در حداقل ممكن است.  و يك نكته ديگر اينكه، آن سازماني كه متولي پيش بيني  اقليم در ايران است، چه پاسخي دارد در باب اينكه چرا وقتي بايد خبر خشكسالي همه جا را فرا بگيرد كه يزد و كرمان و خوزستان كه هيچ، حتي كشتزارهاي مازندران و گيلان  هم از عطش سوخته باشند؟ از پاييز آينده چه خبر؟ اين  سازمان مي تواند بگويد حد اين خشكسالي تا چه وقت است و طبيعت عطشناك ايران در ماه هاي پيش رو چه سرنوشتي خواهد داشت؟ دست كم اين پرسش را در انتظار پاسخ هستيم.  ناصر كرمي 
