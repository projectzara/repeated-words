 گروه شهرستانها: كم آبي معضل مهمي است كه شاليزارهاي  استان مازندران را به شدت تهديد مي كند و مسئولان مربوطه  در اين استان از اواخر سال گذشته به دليل كاهش نزولات  جوي با تشكيل ستاد بحران آب تلاش كرده اند تا با بهره مندي از امكانات ملي واستاني، با اين بحران مقابله  كنند.  به گزارش خبرنگار همشهري در ساري استاندار مازندران در جمع خبرنگاران افزود: از آنجا كه بخش مهمي از آب زراعي  شاليزارهاي استان در آمل، بابل، محمودآباد، فريدون كنار و بابلسر از طريق سد" لار" تامين مي شود، به دستور رييس  جمهوري كار رهاسازي 15 ميليون مترمكعب آب اين سد براي  آبياري شاليزارهاي حوزه هراز از هفته گذشته آغاز شده كه  بخشي از بحران ايجاد شده براي برنجزارهاي منطقه را برطرف  خواهد كرد.  مهندس كشاورزيان گفت: به منظور حمايت از كشاورزان  برنجكار اين استان مبلغ 10 ميليارد ريال تسهيلات بانكي  براي حفر و تجهيز چاههاي آب زراعي اختصاص داده شد و شركت  آب منطقه اي مازندران نيز آماده صدور پروانه حفر در نقاط مستعد در كمترين زمان ممكن است.  وي با تاكيد بر اين كه به رغم همه تلاشها مشكل كم آبي  بسيار گسترده است راه حل منطقي و درازمدت اين مشكل را تسريع در تكميل طرحهاي سدسازي در دست ساخت در اين استان  دانست و افزود: در حال حاضر سه سد مهم البرز، گله ورد و بريران در دست ساخت است كه به دليل محدوديت اعتبارات،  روند آماده سازي اين سدها به كندي پيش مي رود.  استاندار مازندران پيشنهاد كرد تا با عرضه اوراق مشاركت  بين كشاورزان ساخت اين سدها شتاب بيشتري يابد.  وي تصريح كرد: سال گذشته 800 هزار تن برنج به ارزش 3500 ميليارد ريال در استان توليد شد كه اگر سالانه 5 درصد از قيمت محصول برنج به طرحهاي سدسازي اختصاص يابد، در يك  دوره پنج ساله اين سدها و شبكه هاي آبرساني پايين دست  آنها به بهره برداري مي رسد و به همين منظور در كنار ستاد بحران آب، كميته پشتيباني از سدهاي استان نيز با هدف جلب مشاركت كشاورزان و شوراهاي اسلامي روستاها تشكيل  شد كه در صورت تحقق طرحهاي موجود با شتاب بيشتري اجرا خواهد شد.  وي تقويت گردشگري را يكي از موارد مهم اشتغالزايي دانست  و تاكيد كرد: در همه بخشهاي اقتصادي سياست دولت و مديريت  استان حمايت از بخش خصوصي است. 
