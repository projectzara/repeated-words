 گروه شهرستانها: مشاور وزير كشور گفت: وجود برخي نگرشها در سطوحي از جامعه مانع بهره وري از خلاقيت ها، ابتكارات  و توانمنديهاي زنان شده است.  به گزارش خبرنگار همشهري خانم بروجردي در نهمين گردهمايي  مشاورين استانداران، فرمانداران و دبيران كميسيونهاي  امور بانوان استانهاي چهارمحال و بختياري، خوزستان،  لرستان و كهكيلويه و بويراحمد در خرم آباد با تاكيد بر ارتقاء نقش زنان در عرصه هاي مديريتي گفت: سياستگذاران و مسئولان نظام براي نقش آفريني در عرصه هاي مديريتي نبايد نگاهي جنسيتي داشته باشند.  وي با اشاره به عملكرد كميسيونهاي امور بانوان در بهره گيري از توانمنديهاي زنان افزود: معرفي انديشه هاي  حضرت امام(ره)، راه اندازي تشكل هاي غيردولتي، جمعيت ها و انجمن ها براي تغيير نگرش در جامعه، برگزاري دوره هاي  آموزشي و آشنايي با تحليل هاي سياسي از مهمترين  برنامه هاي دفتر امور بانوان كشور در سال جاري است.  وي در مورد انتخابات مجلس ششم گفت: كميسيونهاي امور بانوان در استانها بايد قدمهاي جدي تر و پرتحرك تري براي  حضور گسترده بانوان در مجلس بردارند. 
