 گروه شهرستانها: استاندار لرستان درنهمين گردهمايي  مشاورين استانداران، فرمانداران و دبيران كميسيونهاي  امور بانوان استانهاي چهار محال و بختياري، خوزستان،  لرستان و كهكيلويه و بويراحمد گفت: تنها راه نجات جامعه  اسلامي پرهيز از نگرش دوجنسيتي به زن و مرد و بهره مند شدن جامعه اسلامي از توان و بنيه اجرايي جامعه زنان به  عنوان نيمي از جمعيت كشور در سايه پرهيز از تقليد كوركورانه از الگوهاي غربي است.  به گزارش خبرنگار همشهري در خرم آباد رسولي با بيان اين  كه سياست دولت تلاش در جهت رسيدن به توسعه متوازن، همه  جانبه و پايدار است گفت: بايد پذيرفت كه نمي توان نسبت  به انرژي موجود در نيمي از جمعيت كشور يعني زنان  بي تفاوت بود و در شرايط فعلي كشور كه باچالش هاي جدي  زيادي مواجه هستيم، عبور از گردنه سخت توسعه، متضمن به  كارگيري توان زنان با رعايت همه حدود شرعي و لحاظ كردن  تفاوت هاي جسمي، روحي، رواني و شخصيتي بين زن و مرد است.  وي افزود: حضور مشروع و متعبدانه زنان در عرصه هاي  تصميم گيري كشور براي تحقق جامعه مدني مورد نظر آقاي  خاتمي ضروري است و بايد كميسيونهاي امور بانوان، مراكز،  مجامع و نهادهاي صنفي و تخصصي براي ايجاد زمينه نقش  آفريني بيشتر زنان درجامعه تلاش كنند.  وي افزود: دولت وظيفه دارد كه بستر مناسب براي رشد و ارتقاء نقش و جايگاه زن مسلمان در همه عرصه هاي اجتماعي،  اقتصادي و سياسي را فراهم كند و شرايطي را بوجود آورد تا زنان برجسته و توانا با رعايت حقوق شرعي و اخلاقي در زمينه هايي كه بتوانند نقش آفرين باشند، حضور پيدا كنند.  وي با بيان اين كه امروز لرستان يكي از استانهاي آرام  كشور است افزود: بايد همه اجزاء و اركان نظام يكپارچه،  همگام و همراه درجهت كاهش مسائل و مشكلات مردم متعهد شوند.  وي يادآور شد: در صورت سرمايه گذاريهاي مناسب، لرستان  مي تواند در آينده نزديك به يكي از كانونهاي توليد و توسعه كشور مبدل شود. 
