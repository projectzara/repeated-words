   در جوامع امروزي دفع بهداشتي زباله خانگي و شهري از جايگاه ويژه اي برخوردار است و مديريت دفع زباله شامل  اقدامات اصولي و اساسي در تمامي مراحل مختلف ازجمع آوري  تا دفع بهداشتي مي شود كه در هر مرحله مي بايست شيوه هاي  مناسب و بهداشتي براي آن درنظر گرفته شود.  آموزش صحيح به منظور صرفه جويي در مصرف و استفاده بهينه  از موادي نظير پلاستيك ها و مواد غيرقابل تجزيه در طبيعت  مي تواند اولين و موءثرترين راه جهت كاهش ميزان زباله و كاهش اثرات سوء بر محيط باشد.  جمع آوري اصولي و بهداشتي زباله از سطح شهرها به طور منظم، رعايت اصول زيست محيطي در دپوي موقت محل زباله(يا حتي الامكان حذف محل دپوي موقت)و در نهايت دفع بهداشتي  در محل دائمي از مهمترين مراحل دفع زباله به شمار مي رود.  تقريبا" در تمامي شهرهاي استان سمنان جمع آوري زباله به  دو روش جمع آوري مستقيم از در منازل توسط وانت يا كاميونت و ديگري جمع آوري توسط چرخهاي دستي صورت مي گيرد كه متاسفانه در هر دو مورد اصول زيست محيطي و بهداشتي  رعايت نمي شود.  يكي از مسئولان اداره كل حفاظت محيط زيست استان سمنان  پيرامون اين معضل گفت: معمولا" در مناطقي از شهر محل  دپوي زباله درنظر گرفته مي شود كه پس از جمع آوري به محل  دائم دفع زباله در خارج از شهر منتقل مي شود و 16 شهر استان سمنان از اين قاعده مستثني نبوده و جمع آوري زباله  خانگي به دو روش مذكور صورت مي گيرد و توسط وانت بارهاي  روباز به خارج از شهر و حدودا" سه تا هشت كيلومتري در دامنه ارتفاعات و يا زمين هاي اطراف شهر منتقل شده و اغلب سوزانده و يا به صورت روباز در محيط رها مي شود.  مهندس دانايي گفت: به علت موقعيت خاص مكاني و وجود ارتفاعات در اطراف شهرها و وضعيت توپوگرافي منطقه،  مشكلات ويژه اي در مكان يابي محل دفع دائمي زباله هاي  شهري وجود دارد و اين مشكلات با توجه به موقعيت شهرها بخصوص در فصل تابستان بحران زباله را به وجود مي آورد.  كارشناسان محيط زيست انساني معتقدند درصورتي كه زباله  به نحو صحيح و با مديريت خردمندانه جمع آوري و دفع نشود اثرات سوء حادي چه از نظر بهداشتي و چه از نظر زيست محيطي بر منطقه و مردم استان خواهد داشت.  به اعتقاد اين كارشناسان پخش زباله در سطح شهر به دليل  روباز بودن وسايل حمل و نقل و جمع آوري غيربهداشتي و پخش  شرابه زباله و نيز انتشار آلودگي توسط كاميونت يا وانت بارها كه غالبا" آلوده هستند، تكثير و افزايش حشرات  موذي و حيواناتي مانند سگ و شغال و پخش موادي نظير پلاستيك ها در سطح وسيع در طبيعت و درنتيجه ايجاد چشم انداز نازيبا و تخريب محيط زيست از مهمترين اثرات  كوتاه مدت اين روش دفع زباله است.  درحال حاضر از ميزان ضايعات و زباله هاي صنعتي در سطح  استان آمار دقيقي در دست نيست و هر واحد صنعتي اين  ضايعات را به طور سليقه اي و با كمترين هزينه در محل  نامناسب تخليه و دفع مي كند كه اين مسئله مي تواند اثرات  جبران ناپذيري بر محيط داشته و چهره زشتي نيز به اطراف  شهركهاي صنعتي، شهرها و جاده هاي استان بدهد. همچنين پخش  اين مواد در طبيعت در درازمدت مي تواند باعث آلودگي  منابع آب و تخريب مراتع و اراضي مستعد كشاورزي شود.  در ميان اين ضايعات، مواد خطرناكي وجود دارند كه دفع  آنها مستلزم مديريت جداگانه اي است و مراقبت ويژه اي را مي طلبد ازجمله اين مواد در استان سمنان مي توان به  ضايعات آزبست در لنت سازي ها، لجن واحدهاي تصفيه دوم  روغن و گريس سازي ها، لجن آبكاري ها، روغن هاي مصرف شده  در ترانس هاي برق، ضايعات كارخانجات اسيدسازي، سرباره  كوره هاي ريخته گري و... اشاره كرد كه مي بايست براي دفع  مناسب و سنجيده اين مواد مراكز ويژه اي ايجاد شود.  سمنان- خبرنگار همشهري 
