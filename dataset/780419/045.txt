 گروه شهرستانها: مردم همين كه احساس كنند به آنها احترام مي گذاريم و صداقت داريم با كار اندك و ناقص هم  از ما راضي هستند.  به گزارش خبرنگار همشهري در اراك، آوايي مديركل  دادگستري استان مركزي همچنين گفت: اگر جايي مردم از ما مكدر مي شوند حق به جانب آنهاست و مشخص مي شود كه ما به  وظيفه مان عمل نكرده ايم.  وي افزود: هم ما به مردم احتياج داريم و هم آنها مي خواهند با ما ارتباط برقرار كنند ولي نه ما مي توانيم  و نه آنها مي دانند كه چگونه اين ارتباط را ايجاد كنيم و حرفهاي حق همديگر را بشنويم.  آوايي خاطرنشان كرد: مردم چشمهاي تيزبيني دارند و كوچكترين مسائل از چشم آنها دور نمي ماند. وي افزود: ما به اين نتيجه رسيده ايم كه جهت رساندن پيامها و اعتقادات  و باورهايمان به مردم نياز به شيوه هاي جديد و ابداعي  داريم و از شيوه هاي تكراري و متعارف و كم جذبه بايد خودداري كرد. 
