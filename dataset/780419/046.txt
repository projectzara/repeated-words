 گروه شهرستانها: استاندار كهكيلويه و بويراحمد در نشست  شوراي كشاورزي و كميته برنامه ريزي استان گفت: بعداز انقلاب طرحهاي شايان توجهي در استان اجرا شده است ولي  ضعف زيرساختها و ساختار اداري موجب شده كه كهكيلويه و بويراحمد نتواند همپاي ساير استانها جلو برود.  به گزارش خبرنگار همشهري از ياسوج، مهندس اوليا با اشاره به بارندگي مناسب و پرآب بودن استان افزود:  هزينه هاي خدمات رساني و قيمتها در استان بسيار بالاست  به طوري كه براي ساخت يك كيلومتر راه بايد يك ميليارد ريال هزينه متحمل شد.  وي سرمايه گذاري در بخش آب را از جمله محورهاي توسعه و رفع محروميت استان ذكر كرد و گفت: براي بهره وري بيشتر از آب بايد دانش فني استفاده بهينه از آب را در اين  استان بومي تر كرده و آن را با ساير بخشها و محورهاي  توسعه پيوند دهيم.  استاندار كهكيلويه و بويراحمد اضافه كرد: اگر براي جمعيت  پراكنده روستايي كهكيلويه و بويراحمد خدمات رساني نشود،  مردم عرصه ها را خالي مي كنند و بر مشكلات شهري افزوده  خواهدشد.  وي همچنين گفت: بيكاري در استان يك معضل است و اشتغال  ايجاد شده در استان به اندازه اي نيست كه قابل توجه و قانع كننده باشد.  استاندار كهكيلويه و بويراحمد با تاكيد بر پيگيري اجراي  دو طرح سد كلات در كهكيلويه و چم شير در گچساران  به منظور بهره وري از منابع آب و متحول ساختن چهره  اقتصادي و كشاورزي استان، خواستار همكاري جدي مسئولان  كشور و استان شد. 
