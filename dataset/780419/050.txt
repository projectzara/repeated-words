   بوستان ملت كه با صرف 15 ميليارد ريال آماده بهره برداري  شده چهارمين بوستاني است كه از طريق آبادكردن مناطق  مخروبه ايجاد شده است  گروه شهرستانها: بوستان ملت رشت، با مساحت بيش از 12 هكتار گشايش يافت.  به گزارش خبرنگار همشهري در رشت در مراسم گشايش اين  بوستان، مهندس خرم معاون هماهنگي و امور عمراني وزير كشور با تشكر از شهردار و كاركنان شهرداري رشت گفت: براي  مردم ما، بوستانها بهترين مكان براي گذران اوقات فراغت  است. متاسفانه در كشور ما، فضاهاي تفريحي و گردشگري  بسيار كمتر از نيازهاي مردم است و از همين روست كه در اغلب گردشگاه هاي شهري با ازدحام جمعيت روبرو هستيم و اميدواريم شهردار و اعضاي شوراي اسلامي شهر رشت در رفع  اين كمبودها توفيق يابند.  مهندس حميدي، شهردار رشت نيز با اشاره به نياز حدود 40 هزار نفر ساكنين محل به بوستان و گردشگاه گفت: عمليات  اجرايي بوستان ملت از بهمن ماه 76 آغاز شد و پس از 17 ماه تلاش به پايان رسيد. گشايش اين بوستان در منطقه  شالكو، علاوه بر افزايش فضاي سبز رشت، به ارتقاي فرهنگي  منطقه نيز كمك خواهد كرد در اين بوستان 12 هكتاري  زمينهاي ورزشي فوتبال، واليبال، بسكتبال و تنيس، استخر و وسايل بازي كودكان و همچنين نمازخانه و سرويس بهداشتي  وجود دارد. احداث و آماده سازي اين بوستان با احتساب قيمت زمين هايي كه به عنوان معوض داده شده، هزينه اي  بالغ بر 15 ميليارد ريال در برداشته است.  وي در ادامه سخنانش گفت: بوستان ملت چهارمين بوستاني است  كه در چهار سال گذشته از طريق آبادكردن مناطق مخروبه  ساخته شده است. احداث اين بوستان ها همچنين بستر مناسبي  براي ساخت و ساز و رشد منطقه در پيرامون آنها ايجاد كرده  است.  شايان ذكر است كه از مجموع 53 هكتار بوستان موجود در رشت، حدود 28 هكتارآن در چهار سال گذشته به  بهره برداري رسيده است.  در اين مراسم همچنين آيت الله احسان بخش نماينده ولي  فقيه در گيلان با تقدير از زحمات شهردار و كاركنان  شهرداري رشت گفت: محل كنوني بوستان ملت، قبلا" به باغ  قاسم يا سياه باغ معروف بود و مردم جرات نمي كردند به  تنهايي از اين باغ عبور كنند، به حمدالله امروز با تلاش  شهردار جوان و سختكوش رشت اينجا به بوستاني زيبا و مفرح  تبديل شده است. 
