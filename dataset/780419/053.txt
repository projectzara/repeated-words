 گروه شهرستانها: مسجد جامع و مسجد چهلستون شهر سرخه و منزل يكي از اعيان شهر گرمسار در فهرست آثار ملي كشور به ثبت رسيد.  به گزارش خبرنگار همشهري مولايي نسب كارشناس ميراث  فرهنگي استان سمنان گفت: مسجد چهلستون سرخه در مركز شهر و در بافت قديم قرار دارد و با توجه به شواهد موجود و ستونهاي ظريف 8 ضلعي آجري، اين مسجد شباهت بسياري به  كارهاي دوره زنديه دارد.  وي افزود: اين مسجد ازجمله مساجد شهر سرخه است كه داراي  شبستان زيرزميني ستون دار مي باشد و از يك ايوان ورودي و يك هشتي زيبا كه به اين بنا جلوه خاصي بخشيده برخوردار است.  وي درباره علت ساخت شبستان در زيرزمين گفت: با توجه به  كويري بودن منطقه ساخت شبستان در زيرزمين به دليل مقاومت  در برابر سرما و گرما بوده و از بام اين شبستان در تابستان براي برگزاري نماز مغرب و عشا استفاده مي شده  است.  وي درباره مسجد جامع شهر سرخه گفت: اين بنا در مركز شهر و در جنوب مسجد چهلستون قرار دارد و باتوجه به ستونهاي  مستطيل شكل قطور و پوشش طاق و قوس هاي سنتي، اين بنا مشابه كارها و بناهاي دوره صفويه است.  وي افزود: درحال حاضر تنها شبستان موجود اين بنا به صورت  مستطيل شكل بوده و محل برگزاري نماز جماعت مي باشد. اين  بنا مناره ندارد و از تزئين خاصي بهره نبرده است.  مولائي نسب پيرامون اثر ديگر به ثبت رسيده كه متعلق به  يكي از ثروتمندان شهر گرمسار بوده گفت:  اين بنا كه كاربري مسكوني داشته متعلق به اواخر دوره  قاجار و بنايي زيبا و دوطبقه است كه طبقه همكف چهار پله  از سطح زمين پائين تر و داراي سقفهاي زيباي آجري است كه  به صورت قوس سنتي اجرا شده و طبقه اول با ارتفاع زياد و داراي سقفهاي چوبي تفال كوبي شده مي باشد. 
