 گروه شهرستانها: به منظور تامين آب مورد نياز نسلهاي  آينده، كارهاي اجرايي شناسايي ميدانهاي بكر و دست نخورده  آب آشاميدني در 8 شهر استان خراسان به پايان رسيد و اين  منابع مورد حفاظت قرار گرفت. به گزارش خبرنگار همشهري در مشهد، محمودي مديرعامل آب منطقه اي خراسان افزود: طي 2 سال آينده اين طرح در تمامي 60 شهر خراسان اجرا مي شود و با تعريف محدوده هاي منابع جديد آب، آنها را براي  آيندگان حفظ خواهيم كرد. به گفته وي، گزارش جامعي از وضعيت آب استان خراسان در 2 مقطع زماني 1385 و سال 1400 تهيه شده است كه در آن به شهرهايي كه در سالهاي آتي  داراي مشكل كم آبي خواهند بود اشاره و به راههاي مقابله  با آن پرداخته شده است.  مديرعامل آب منطقه اي خراسان افزود: در برنامه سوم توسعه  مكانيزمهايي براي منطقي تر كردن تعرفه ها و بهاي آب مصرفي پيش بيني شده است كه براساس آن، كساني كه داراي  مصرف آب كمتري باشند، پول كمتري بابت آب بها خواهند پرداخت.  كوتاه از سراسر كشور بهره برداري از 5 طرح توليدي و صنعتي در استان گلستان  گرگان- خبرنگار همشهري: پنج طرح توليدي و صنعتي در استان گلستان با حضور معاون وزير صنايع و استاندار گلستان مورد بهره برداري قرار گرفت. اين طرحها شامل  واحدهاي توليد پودر چربي با ظرفيت توليد سالانه 2 هزار تن، كلسيم فسفات با ظرفيت توليد 2 هزار تن در سال، سيم و كابل با توان توليد سالانه 3 هزار تن، روغن كشي با ظرفيت  توليد سالانه 5 هزار تن رب گوجه فرنگي با ظرفيت توليد 15 تن هستند و براي احداث و راه اندازي آنها در مجموع افزون  بر 5/7 ميليارد ريال سرمايه گذاري شده است.  برپايي سمينار تكنولوژي فكر براي مديران استان اردبيل  اردبيل- خبرنگار همشهري: با هدف شناسايي و افزايش  توانمنديهاي فكري مديران استان، سمينار تكنولوژي فكر با حضور بيش از 120 نفر از مديران اجرايي و اساتيد استان در مركز آموزش مديريت دولتي اردبيل برگزار شد.  نحوه استفاده بهينه از منابع موجود در استان، شناسايي  تكنيكهاي لازم براي تقويت اعتماد به نفس مديران و نهادينه سازي مديريت علمي در جامعه از محورهاي اصلي مطرح  در اين سمينار دو روزه بود. به گفته رييس مركز آموزش  مديريت استان اردبيل توسعه اداري از مهمترين بخشهاي  برنامه سوم توسعه اقتصادي كشور است. مديران ما به اندازه  كافي منابع انساني و فيزيكي در اختيار دارند، اما مشكل  اصلي نظام مديريتي كشور ضعف اعتماد به نفس مديران و عدم  شناخت واقعي آنان از مهارتها و قابليتهاي بالقوه خود است.  سه بناي تاريخي در فارس اثر ملي اعلام شد شيراز- خبرنگار همشهري: آثار تاريخي منزل شفا(صارم  السلطان)، بقعه شيخ حاج محمد ابونجم و سردر مسجد جامع  خنج در استان فارس در فهرست آثار ملي به ثبت رسيد.  به گزارش روابط عمومي ميراث فرهنگي فارس، منزل شفا (صارم السلطان)در محله اسحق بيگ مسجد مولا كوچه حمام  سرو دربند ملك التجار شيراز واقع است و بقعه شيخ حاج  محمد ابونجم و مسجد جامع حنج در شهرستان لارستان قرار دارند كه به ترتيب با شماره هاي 2191، 2317 و 2316 تحت  حفاظت سازمان ميراث فرهنگي قرار گرفته اند و هر گونه  تخريب و دخل و تصرف در اين آثار مشمول مجازاتهاي قانوني  خواهد بود.  اختصاص اعتبار براي جبران خسارتهاي خشكسالي در قم  قم- خبرنگار همشهري: معاون استانداري قم از اختصاص 5/1 ميليارد ريال براي جبران خسارتهاي ناشي از خشكسالي در استان قم خبر داد. وي گفت: يك ميليارد ريال از اين مبلغ  كه از سوي ستاد حوادث غيرمترقبه كشور اختصاص داده شده  براي پيشگيري از حوادث ناشي از خشكسالي در سال جاري و باقيمانده آن جهت رفع بحران آب هزينه مي شود. 
