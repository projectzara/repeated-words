 گروه سياسي: در پي توقيف روزنامه سلام مجمع محققين و مدرسين حوزه علميه قم با صدور بيانيه اي اين اقدام را محكوم كرد. در بخشي از اين بيانيه چنين آمده است:  انتظار نمي رفت پس از تصويب طرح كلي مطبوعات - كه به  نوعي تحديد مطبوعات و تهديد افكار را در پي داشت - فرمان  تعطيلي روزنامه سلام از سوي دادگاه ويژه روحانيت صادر شود; روزنامه اي كه نزديك به ده سال بر اصول و آرمان  انقلاب و امام پاي فشرده و از ارزشهاي ديني و آزادي و دموكراسي و حقوق انساني دفاع كرده و در برابر هرگونه  انحصار و استبداد ايستاده است. روزنامه اي كه مسئوليتش  به عهده عالم آگاه و انديشمندي است كه سوابق مبارزاتي و همگامي و همراهيش با امام و انجام مسئوليتهاي حساس و مهم  از دادستاني كل كشور تا عضو مجمع تشخيص مصلحت نظام بر كسي پوشيده نيست. روزنامه اي كه جرمش گام برداشتن در راه  توسعه سياسي و فرهنگي بود و جريانات انحرافي و توطئه برانگيز را افشا مي كرد و در راه اطلاع رساني  وظيفه مطبوعاتي خود را به انجام مي رساند و جريان قتل ها و ساير توطئه ها از جمله محدود كردن مطبوعات را پي  مي گرفت.  اين بيانيه همچنين تصريح كرده است:  آيا انتشار نامه اي كه مي توانست روشنگر توطئه ها و نقشه هاي بيگانه در جامعه اسلامي ما باشد، مخل مباني  اسلام يا امنيت كشور است؟! جناح تماميت خواه كه پس از دوم خرداد در سراشيبي سقوط قرار گرفته با توسل به  حربه هاي زنگ زده استبدادي مي خواهد خود را نجات دهد،  غافل از آنكه سيل توفنده اراده مردمي آنان را با مشكلاتي  بيشتر مواجه خواهد كرد ديگر زمان آن گذشته است كه بتوان  با تشكيل دادگاههاي دربسته آزادي را به مسلخ برد. اگر در دو سال گذشته به زعم عده اي با ايجاد رعب و وحشت مي شد با يك روزنامه يا كتابفروشي يا.. برخورد كرد، اما امروز بايد براي آنان روشن شده باشد كه از اين قبيل تهديدها طرفي نخواهند بست. افزون بر اين كه موجب هوشياري و بيداري بيشتر ملت خواهد شد و فاصله آنان را از مردم  بيشتر مي كند.  در خاتمه اين بيانيه چنين آمده است:  مجمع محققين و مدرسين حوزه علميه قم ضمن محكوم كردن  توقيف غيرقانوني روزنامه سلام از رياست محترم جمهوري  مي خواهد كه با كمال شهامت جلو اين قانون شكني ها را بگيرد و نگذارد تا انحصارطلبان و بازدارندگان توسعه  سياسي و فرهنگي ركن چهارم نظام جمهوري اسلامي را خدشه دار سازند. 
