 * لازم است همه افرادي كه با سعيد امامي همفكري و همكاري  داشته اند معرفي شوند گروه سياسي: در پي توقيف روزنامه سلام، مجمع روحانيون  مبارز با صدور بيانيه اي ضمن اظهار تاسف نسبت به اين  توقيف، اقدام دادگاه ويژه روحانيت و دخالت اين نهاد در امور مطبوعات را برخلاف اصول قانون اساسي دانست.  در بخشي از اين بيانيه مفصل كه نسخه اي از آن به روزنامه  همشهري ارسال شده آمده است: اقدام دادگاه ويژه روحانيت  " كه در شرايط خاصي تشكيل شد" و دخالت آن در زمينه  مطبوعات كه در نظام جمهوري اسلامي از جايگاه ويژه قانوني  برخوردار است برخلاف اصل 24 و 168 قانون اساسي كه نشريات  و مطبوعات را در بيان مطالب آزاد مي داند مگر آنكه مخل  به مباني اسلام يا حقوق عمومي باشد. "و نيز رسيدگي به  جرائم سياسي و مطبوعاتي را علني و با حضور هيات منصفه  قانوني مي داند جاي بسي تامل و نگراني است، زيرا دخالت  غيرقانوني دادگاه ويژه روحانيت در امر مطبوعات زمينه را براي اعمال غيرقانوني ديگران و گسترش هرج و مرج در جامعه  فراهم مي كند و با شكسته شدن قانون بدست حافظان و مجريان  قانون، چگونه مي توان افراد عادي را از توسل به اقدامات  خلاف قانون براي رسيدن به اهداف خود برحذر داشت.  در بخش ديگري از اين بيانيه در دفاع از آيت الله موسوي  خوئيني ها مديرمسئول روزنامه سلام تصريح شده است:  آيا سزاوار است چنين شخصيتي به وسيله رسانه ها و مطبوعاتي كه مدعي طرفداري از اسلام و روحانيت مي باشند و يا از تريبونهاي مختلف از جمله تريبون مجلس شوراي اسلامي  مورد اهانت قرار گيرد، و يا از سوي دادگاه ويژه روحانيت،  برخلاف فلسفه اوليه تشكيل آن كه "حفظ حرمت روحانيت است " هر از چندي به بهانه اي احضار و مورد بازخواست واقع شود؟ و اين بار به خاطر درج نامه فردي كه به تعبير مسئولان  قضايي" جاسوس بيگانگان "بوده و در نهايت دست به گناه  كبيره خودكشي زده است، در روزنامه، مورد سئوال قرار گيرد؟! !  آيا اين است معناي طرفداري از حيثيت روحانيت و ياران  امام راحل(س)؟!  جاي بسي تامل است كه در سال امام خميني(س)نسبت به يكي  از نزديكترين ياران امام اين گونه رفتار مي شود! ! گويا اين آقايان از مشاهده آثار تلخ بي حرمتي وهتك حيثيت  چهره هاي شاخص خط امام(س)در گذشته، عبرت نگرفته اند. ما از زعماي قوم و سردمداران امور انتظار داريم با اقدامات  جدي و بموقع خود، جلوي اين حرمت شكني ها و ضربه زدن به  حيثيت و شئون صالحان جامعه و ذخائر انقلاب را بگيرند، ما حفظ حرمت همه چهره هاي شاخص انقلاب و روحانيت را فارغ  از گرايشهاي سياسي لازم مي دانيم و معتقديم آثار سوء بي حرمتي ها دامنگير همه شخصيتها خواهد شد.  اين بيانيه همچنين موكدا" يادآور شده است: سعيد امامي  نبايد به عنوان يك فرد مطرح شود بلكه لازم است همه  افرادي كه در جلسات با او همفكري و همكاري داشته اند مورد شناسايي قرار گيرند و در آينده انشاءالله تعالي به  مردم معرفي خواهند شد. 
