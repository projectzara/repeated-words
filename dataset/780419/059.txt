 گروه سياسي: جبهه مشاركت ايران اسلامي درباره توقيف  روزنامه سلام با صدور يك بيانيه ضمن قدرداني از وزارت  اطلاعات به مناسبت پس گرفتن شكايت خود از روزنامه سلام  " عمل غير قانوني دادگاه ويژه روحانيت "در توقيف اين  روزنامه را محكوم كرد.  در بخشي از بيانيه مذكور تصريح شده است: "توقيف روزنامه  سلام در شرايط كنوني كشور را جز يك حركت سياسي و جناحي  نمي توان تلقي كرد، چرا كه تمسك شتابزده دادگاه ويژه  روحانيت به برخي مفاد قانوني هرگز توجيه كننده اين اقدام  غير قانوني نيست و خصوصا" در پي پس گرفتن شكايت وزارت  اطلاعات ديگر هيچ توجيهي براي ادامه توقيف سلام باقي  نمي ماند. " جبهه مشاركت ايران اسلامي عمل غير قانوني دادگاه ويژه  روحانيت در توقيف سلام را محكوم ساخته و مصرانه خواستار رفع توقيف آن از سوي مراجع مسئول در اسرع وقت شد در اين  بيانيه همچنين آمده است: "بديهي است اصرار در ادامه اين  عمل غير قانوني مي تواند عواقب و پيامدهاي زيانباري را در پي داشته باشد كه مسئوليت آن به عهده اقدام كنندگان  خواهد بود. "مجمع ا سلامي بانوان نيزبا انتشار بيانيه اي ضمن حمايت از حضرت حجت الاسلام والمسلمين  موسوي خوئيني ها- انتشار مجدد روزنامه وزين و مردمي سلام  را خواستار شد.  در بخشي از اين بيانيه آمده است: نقش مهم مطبوعات در دو سال اخير به خصوص در روشنگري مردم بر كسي پوشيده نيست و اگر بخواهيم مطبوعات در اداره حيات خويش به اين رسالت  مهم عمل كنند و مردم نيز مطبوعات را از مهمترين عوامل  بيان نظرات، ديدگاهها و انتقادهاي اصولي خود بدانند بايد از هر اقدام تحديدكننده اي اكيدا" خودداري نمود تا بستري  كه پس از رويداد تاريخي و حماسي دوم خرداد در كشور پديد آمده است مسير خود را با پشتوانه مردم و چارچوب قانون  اساسي كماكان ادامه دهد.  بيان خدمات و دست آورد مطبوعات كشور در اين مدت كار مشكلي است اما به حق روزنامه وزين و مردمي سلام به مدير مسئولي روحاني مجاهد، امين امام، عضو مجمع تشخيص مصلحت  نظام و مشاور مقام رهبري، حضرت حجت الاسلام والمسلمين  موسوي خوئيني ها در صف مقدم اين جريان عظيم و افتخارآميز قرار داشت. 
