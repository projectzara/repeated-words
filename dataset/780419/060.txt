 گروه سياسي: درپي تهاجم خشونت طلبان به اعتراض آرام  دانشجويان نسبت به توقيف روزنامه سلام و تصويب طرح تغيير قانون مطبوعات، شب گذشته وزارت فرهنگ و آموزش عالي با صدور اطلاعيه اي پيرامون رخداد مذكور اعلام موضع كرد.  در اين اطلاعيه كه نسخه اي از آن به همشهري ارسال شده  چنين آمده است:  در آخرين ساعت پنج شنبه شب گذشته تظاهرات جمعي از دانشجويان در محوطه كوي دانشگاه و مقابل آن در حالي كه  با مديريت مسئولان دانشگاهي روبه اتمام بود با مداخله  خشونت آميز نيروي انتظامي به حادثه اي تلخ و تاسف بار تبديل شد كه هرگز نمي توان وقوع آن را در نظام اسلامي و انقلابي پذيرفت. در اين حادثه تلخ كه در نوع خود بي نظير است حرمت ها و حريم هايي شكسته شده است كه بازسازي و جبران آنها به سادگي مقدور نخواهد بود. ضرب و شتم  دانشجويان و مجروح ساختن دهها نفر از آنان و بازداشت چند صد نفر ديگر كه با توهين هاي لفظي همراه بوده است و ورود به محوطه دانشگاهي كوي بدون اجازه و هماهنگي مقامات  مسئول و پس از آن ورود به ساختمان خوابگاهها و شكستن درب اتاقها و تخريب و انهدام لوازم شخصي و عمومي دانشجويان و دانشگاه و حتي آتش زدن يكي از اتاقها كه منجر به سوختن  كتاب مقدس قرآن شده است و نيز ورود به ساختمان دانشجويان  خارجي، ضرب و شتم آنان و تخريب وسايلشان و بي حرمتي به  مقامات مسئول دانشگاهي كه جهت فرونشاندن دامنه بحران در محل حاضر شده بودند و نهايتا" شليك گلوله حيثيت و امنيت  دانشجويان و دانشگاهيان را مخدوش كرده و زمينه يك بحران  ملي را فراهم آورده است لذا نمي توان به سادگي اين حادثه  را تحليل و ارزيابي نمود و پذيرفت كه بخشي از يك برنامه  حساب شده با انگيزه به آشوب كشانيدن كشور توسط برخي  نيروهاي خودسر و محفلي نبوده است.  به يقين هيچ گاه دانشجويان و دانشگاهيان فهيم و متدين كه  بارها بلوغ سياسي اجتماعي خود را در حفظ كيان نظام  جمهوري اسلامي ايران و ارزشهاي انقلاب شكوهمند اسلامي به  اثبات رسانيده اند و همواره شان و جايگاه آنان توسط رهبر معظم انقلاب، رئيس محترم جمهوري و مقامات عاليه كشور ستوده شده است شايسته چنين برخورد اهانت آميزي نبوده و نيستند و نمي توان پذيرفت كه در نظامي فرهنگي و درچارچوب فرهنگ اسلام و انقلاب، محيط دانشگاهي چنين آماج تهاجم  قرار گيرد.  وزارت فرهنگ و آموزش عالي كه متولي فرهنگ و آموزش عالي  در كشور است جد و جهد خود را همواره در تبيين ارزشها و مقدسات بكار برده و در بسيج توان فرهنگي دانشگاهها در خدمت به نظام تلاش نموده است، امروز از اين حادثه غمگين  و شرمنده است و ا ز تمام دانشجويان و دانشگاهيان بابت  اين هتك حرمت به محيط دانشگاهي عذرخواهي مي كند. اين  وزارت به حكم مسئوليت خويش در پيگيري براي تعقيب آمران و عاملان اين حادثه تلخ تلاش مي كند و اميدوار است كه شاهد تكرار نظاير آن در فضاي پاك و با نشاط فرهنگ انقلاب نباشد. بر اين اساس از مقام معظم رهبري و رياست محترم  جمهوري و همه دستگاههاي ذيربط مي خواهد كه با تدبير و اهتمام همه جانبه به اين واقعه ناگوار پايان بخشند. لازم  مي دانيم از دانشجويان و دانشگاهيان عزيز كه قلوب آنان  از اين حادثه جريحه دار گرديده است بخواهيم خويشتنداري و صبر خود را حفظ نموده و اجازه ندهند عناصر مغرض و فرصت طلب به اين حادثه دامن زده و توطئه گران و دشمنان  اسلام و انقلاب در روند توسعه سياسي كشور بيش از اين  اخلال نمايند. 
