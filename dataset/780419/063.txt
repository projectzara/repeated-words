 گروه سياسي: آيت الله احمد جنتي امام جمعه موقت تهران،  ديروز در دانشگاه تهران از تصويب كليات طرح تغيير قانون  مطبوعات ابراز خرسندي كرد و نسبت به تنزل ارزش هاي  اخلاقي در جامعه هشدار داد.  به گزارش ايرنا دبير شوراي نگهبان از مجلس به خاطر تصويب اين طرح تشكر كرد و گفت: راديوهاي صهيونيستي تلاش كردند اين طرح را به شكست بكشانند و معلوم است كه آنها منافع  زيادي در اين زمينه(عدم تصويب طرح)داشتند و در پي  بي بندوباريهايي به نام آزادي بودند. امام جمعه موقت  تهران در بخش ديگري از سخنانش گفت: مدتي است مي بينيم  معنويت در اقشار جوان و نوجوان و گاه پائين تر رو به ضعف  است و مشكلات اخلاقي، بي بندوباري و اعتياد، مشكلات توسل  به مشاغل كاذب براي حل مشكل زندگي مانند قاچاق و نظاير آن بسياري از جوانان و نوجوانان را تهديد مي كند كه اين  مشكلات كوچكي نيست.  آيت الله جنتي دليل اين مشكل را فقدان يك متولي براي  مسايل فرهنگي دانست.  آيت الله جنتي نگفت مشكلات فرهنگي كشور در بيستمين  سالگرد انقلاب اسلامي كدام است و علت رويگرداني جوانان  از معنويت و ارزش ها چيست؟ وي همچنين منظور خود را از اين جمله كه "كشور متولي فرهنگي ندارد" روشن نكرد. زيرا علايق فرهنگي جمهوري اسلامي، توسط دهها نهاد كوچك و بزرگ  حكومتي ساماندهي و اجراء مي شود كه يكي از آنها(وزارت  فرهنگ و ارشاد اسلامي)در اختيار دولت و مابقي در اختيار نهادهاي غير متمركز ديگر است. 
