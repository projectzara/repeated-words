   * در اين تهاجم كه پنجشنبه شب آغاز شدو تا ديشب ادامه داشت دهها دانشجو زخمي شدند * سخنگوي وزارت كشور اعلام كرد مداخله نيروي انتظامي در ماجراي خوابگاه دانشجويان دانشگاه تهران بدون هماهنگي و اذن وزارت كشور بوده است  * سخنگوي وزارت كشور اعلام كرد، مداخله نيروي انتظامي در ناآرامي هاي كوي دانشگاه تهران، بدون هماهنگي با وزارت  كشور بوده است  گروه سياسي: اعتراض دانشجويان به توقيف روزنامه سلام و تصويب كليات طرح قانون مطبوعات با حمله گروههاي فشار به  خشونت كشيده شد و گروهي از دانشجويان بر اثر اين حملات  به شدت مجروح شدند و به بيمارستان انتقال يافتند. به  گزارش خبرنگار همشهري، اعتراض آرام دانشجويان همزمان با برگزاري دعاي كميل در مسجد كوي دانشگاه آغاز شد، اما حدود نيمه شب با تهاجم خشن افرادي كه به گفته شاهدان  عيني بالغ بر چهل الي پنجاه نفر بودند، روبه رو شدند و مورد حملات پرتاب سنگ، چوب و ضربات مشت و لگد آنان قرار گرفتند.  بنا به گفته همين شاهدان درگيري از جلو در ورودي كوي  دانشگاه تهران به داخل محوطه كوي و داخل اتاق هاي  دانشجويان گسترش پيدا كرد و مهاجمان كه به تدريج  نيروهايي با لباس شخصي و مجهز به باتوم و زنجير به آنها ملحق شده بودند با شكستن درهاي ورودي اتاقها و تخريب وسايل به شكستن شيشه هاي خوابگاهها، تلويزيونها و نابودكردن وسايل دانشجويان پرداختند. چند ساختمان كوي  دانشگاه از جمله ساختمانهاي 20، 22 و 14 متحمل بيشترين  خسارات و آسيبهاي وارده از سوي مهاجمان شده است و حتي  ساختمان شماره 23 كه خوابگاه دانشجويان خارجي ساكن ايران  است از حمله مهاجمان در امان نمانده است.  دانشجويان حاضر در محل در گفتگو با خبرنگار همشهري تصريح  كردند نيروي انتظامي و نيروهاي ضد شورش(يگان ويژه) عليرغم حضور در تمام صحنه هاي درگيري با مهاجمان برخورد موءثري نكردند و حتي بعضا" در تهاجم و ضرب و شتم  دانشجويان با مهاجمان همكاري مي كردند. سخنگوي وزارت  كشور درباره عمليات نيروي انتظامي گفت: اين عمليات بدون  هماهنگي وزارت كشور انجام شد.  بنا به همين گزارش بعدازظهر ديروز تعداد قابل توجهي از دانشجويان با گذشت ساعتها همچنان در خيابان محل درگيري  اجتماع كرده بودند و نيروي انتظامي با بستن خيابان اصلي  ميان دانشجويان و مهاجمان كه در سمت ديگر خيابان اجتماع  كرده بودند، حائل شده بود. مهاجمان با حمل پرچم و پلاكارد عليه برخي مسئولين بلندپايه كشور، دانشجويان و سياست  توسعه سياسي شعار مي دادند. به گفته دانشجويان، مهاجمان  در حمله به داخل اتاقها ضمن تخريب وسايل و ضرب و شتم  دانشجويان با بازرسي وسايل شخصي آنها بعضا" وجوه نقدي  آنها را به سرقت برده اند. بنا به همين گزارش علاوه بر تخريب ساختمان هاي كوي و آتش زدن برخي از اتاقهاي  خوابگاه كه منجر به سوختن چند جلد قرآن مجيد نيز شد،  شيشه هاي برخي از منازل واقع در خيابان كارگر شمالي و بسياري از خودروهاي پارك شده در اين خيابان هم توسط مهاجمين كاملا" خرد شده بود دانشجويان حاضر در محل در گفتگو با خبرنگار همشهري همچنين اعلام كردند از نخستين  ساعات درگيري تا لحظه تنظيم خبر(ساعت 21 ديشب)از كوچكترين كمك خدماتي دانشگاه از قبيل غذا و وسايل امدادي  محروم مانده اند. همچنين بنا به گفته شاهدان عيني گروهي  از نيروهاي وابسته به گروه فشار همزمان با حاضرشدن  مديريت كوي(دكتر كوهي)به وي سه دقيقه مهلت داده اند تا دانشجويان را متقاعد به ختم اعتراض خود كند كه وي عملا"  در اين راه توفيقي كسب نكرده و درپي آن مهاجمان به شكل  گسترده تر حمله را از سرگرفته اند. به گفته دانشجويان  همچنين خانم كروبي نماينده مردم تهران در مجلس و يكي از مشاوران رئيس جمهوري صبح روز گذشته با حضور در محل از چگونگي اتفاقات اطلاع حاصل كرده اند. درباره تعداد دستگيرشدگان كه به محل نامعلومي منتقل شده اند تا لحظه  تنظيم خبر اطلاع دقيقي به دست نيامد و مجروحان و مصدومان  حادثه كه به بيمارستان شريعتي و امام خميني(ره)منتقل  شده بودند به گفته يكي از مقام هاي بيمارستان شريعتي به  بيمارستان نيروي انتظامي منتقل شدند. در همين زمينه  شيخ الاسلام سخنگوي وزارت كشور روز گذشته اعلام كرد پس  از وقوع اين درگيري شوراي تامين استان تهران تشكيل جلسه  داد و قرار شد عاملان اصلي اين حادثه شناسايي و مجازات  شوند. 
