 گروه سياسي: حسن حبيبي معاون اول رئيس جمهوري اسلامي  ايران روز پنجشنبه در محل كنگره ونزوئلا با روءساي كنگره  و مجلس نمايندگان اين كشور ديدار و گفتگو كرد.  به گزارش ايرنا از كاراكاس، آلفونسو داويلا رئيس كنگره  ونزوئلا در اين ديدار سفر معاون اول رئيس جمهوري ايران  را به كاراكاس موجب افتخار فراوان براي مردم ونزوئلا دانست و با ستايش از انقلاب اسلامي ايران بر علاقه مندي  كشورش براي بهره گيري از تجربيات مختلف ايران تاكيد كرد.  وي گفت: ونزوئلا در حال حاضر يك فرآيند انقلابي دمكراتيك  و صلح آميز را براي تغيير بنيادي ساختار خويش مي گذراند و اميدوار است با تفاهم همكاري و پشتيباني ايران از شرايط حساس سياسي، اقتصادي و اجتماعي كنوني كه با آن  روبرو است خارج شود. 
