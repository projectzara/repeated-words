 اقتدار كشتي گيران جوان ايران در آسيا    " امين رشيد لمير" كشتي گير خراساني با شايستگي مدال  طلاي وزن 130 كيلوگرم را تصاحب كرد گروه ورزشي: براي تيم كشتي آزاد جوانان كشورمان كه در حال حاضر عنوان قهرماني جهان را در اختيار دارد،،  كمترين انتظار هم اين بود كه اين بار در خانه به راحتي  و براي دومين بار قهرمان آسيا شود. در مبارزه هاي دو روزه كشتي آزاد جوانان آسيا در تهران نوپهلوانان كشتي  ايران به راحتي عنوان قهرماني اين مسابقه ها را به دست  آوردند و افتخار ديگري بر ويترين سوابق درخشان اين رشته  افزودند. برگزاري اين پيكارها از زواياي ديگري نيز قابل  توجه و بررسي است كه مهم ترين بخش آن فاصله و اختلاف  فراوان مردان جوان ما با رقباي آسيايي شان است. و در فرازي ديگر اينكه تنها عشق و علاقه بيش از اندازه  ايرانيان براي بسط و گسترش كشتي در قاره پهناور آسيا كافي نيست. ابتكار و خلاقيت برپايي مسابقه هاي كشتي  جوانان در آسيا با رايزني هاي فراوان ايران شكل گرفته  است، اما در شرايط موجود چنانچه حمايت هاي موءثرتر و روشن تري از سوي كنفدراسيون كشتي آسيا ومقامات فيلا از اين رقابت ها صورت نپذيرد، به دليل وضعيت خاص  كشورهاي آسيايي ادامه موفقيت آميز آن با مشكلات  عديده اي مواجه خواهد شد. قهرماني كشتي گيران جوان ما در هر دو رشته آزاد و فرنگي در صحنه رقابت هاي آسيايي  آن هم در شرايطي كه فدراسيون كشتي يك دوره طولاني را با اضطراب و استرس پشت سر گذاشته است، در حقيقت آغاز آرامش  و رسيدن به كمال مطلوب است. اين پيروزي شيرين براي  مردان تازه اي كه در فدراسيون كشتي كمر به خدمت  بسته اند، به نوعي پايان سكون و ورود به دنياي  موفقيت ها است.  شب گذشته در پايان دومين دوره مسابقه هاي كشتي آزاد قهرماني جوانان زير 20 سال آسيا در تهران، تيم كشتي  آزاد جوانان ايران با كسب 7 مدال طلا، يك نقره، يك مقام  پنجمي و كسب 85 امتياز، عنوان قهرماني سال گذشته خود را تكراركرد.  تيم ايران سال گذشته در شهر آلماتي قزاقستان فاتح اين  مسابقه ها شده بود.  در اين رقابتها كه با شركت تيم هاي 9 كشور به مدت دو روز در سالن شهداي هفتم تير تهران برگزار شد تيم هاي  ژاپن وهندوستان در يك رقابت بسيار نزديك و ميليمتري به  ترتيب با 72 و 71 امتياز، عنوان هاي دوم و سوم را بدست  آوردند.  همچنين تيم هاي قزاقستان، عراق و قرقيزستان به ترتيب با 67، 45 و20 امتياز در رده هاي چهارم تا ششم قرار گرفتند.  جوانان طلايي تيم ايران در اين رقابتها، مهدي نيك منش،  حامد موذن، مصطفي عليزاده، بهرام عابدي، شهاب قرباني،  كامران اميري و امين رشيدلمير بودند.  تنها مدال نقره تيم ايران را عباس بيگلربيگي بدست آورد و عباس بندسازي به مقام پنجم رسيد.  در حاشيه پيكارهاي كشتي آزاد جوانان آسيا * بيش از 4 هزار تماشاگر براي تماشاي مبارزات فينال  كشتي آزاد جوانان آسيا با تهيه بليت هاي 2000 ريالي به  سالن هفتم تير تهران آمده بودند.  *" محمدرضا نوايي "،" محسن فره وشي "،" الله مراد زريني "، " مهدي كاوه "و" عسكري محمديان "از جمله قهرمانان اسبق  تيم ملي كشتي آزاد ايران بودند كه براي تماشاي كشتي ها به سالن آمده بودند. صبح ديروز نيز" اكبر فلاح "قهرمان  و نايب قهرمان جهان در سالهاي 93 و 95 در سالن حضور داشت.  * تيم هاي كشتي آزاد جوانان چين، كره جنوبي، كره شمالي،  ازبكستان و تركمنستان از جمله تيم هاي غايب در دومين  دوره رقابت هاي كشتي آزاد جوانان آسيا در تهران بودند.  * تنها شكست تيم ايران در شب پاياني در وزن 50 كيلوگرم  بدست آمد.  " عباس بيگلربيگي "كه با پيروزي 11 بر صفر بر احمد جزيم  از عراق به ديدار نهايي رسيده بود، در مصاف با آست سريك  بايف از قزاقستان 13 بر 10 مغلوب شد و به مدال نقره  رضايت داد. وقت قانوني اين كشتي 10 بر 10 مساوي شد. در وقت اضافه كشتي گير قزاق در پي فرصتي مناسب مچ پاي  بيگلربيگي را از داخل بالا آورد و وي را به روي پل برد و به برتري 13 بر 10 رسيد.  * آبيل ابراهيم اوف از قزاقستان در وزن 54 كيلوگرم و شهاب قرباني از ايران در وزن 85 كيلوگرم از جمله بهترين  كشتي گيران اين دوره از پيكارهاي كشتي آزاد جوانان آسيا بودند. هر دو كشتي گير در اوزان ياد شده به مدال طلا دست يافتند.  * امين رشيد لميركشتي گير جوان خراساني تيم ايران  عليرغم وزن كم مدال طلاي وزن 130 كيلوگرم را به گردن  آويخت. لمير نوه يعقوبعلي شورورزي پهلوان اسبق كشتي  ايران است. 
