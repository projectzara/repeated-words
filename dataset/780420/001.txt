   درباره پدرخوانده به انگيزه در گذشت "ماريوپوزو"  " ماريوپوزو"، خالق "پدرخوانده "در گذشت. اين خبري بود كه  هفته گذشته در مطبوعات درج شد پوزو كه در سال 1920 در محله مانهاتان متولد شده بود، پس از 78 سال زندگي و به  دست آوردن موفقيتهاي بسيار، به عنوان بزرگترين آفريننده  داستانهاي گانگستري شناخته شد و هنوز كتاب معروفش  خوانندگان بسياري را جلب و جذب مي كند علاوه بر" پدر خوانده" كه نگين آثار و زندگي ماريوپوزو بود، وي در سال  1984 كتاب" سيسيلي "و در سال 1996 نيز" آخرين پدر خوانده " را نوشت. از اين كتاب در سال 1997 يك مجموعه تلويزيوني  پرداخته شد كه بينندگان بسياري از آن استقبال كردند. اما موفقيت واقعي او با پدر خوانده آغاز شد و با آن تداوم  يافته بود. بيست و چند ميليون نسخه از اين كتاب را ميليونها تن به زبانهاي مختلف خواندند و فيلم معروفي را كه" فرانسيس فوردكاپولا" از اين قصه آفريد، صدها ميليون  تن ديدند. اين فيلم كه سرانجام در سه قسمت و حدود ده  ساعت تدوين شد، خود نقشي مهم در جهانگير شدن داستان  پدرخوانده داشت. پدرخوانده شماره يك و نيز شماره دو،  برندگان" جوايز اسكار" در دو نوبت متفاوت بودند وعلاوه  بر جايزه اسكار بهترين فيلم، مارلون براندو، هنرپيشه  اساطيري سينما نيز با بازي حيرت انگيزش در نقش دون  كورليونه، جايزه اسكار بهترين هنرپيشه نقش اول مرد را دريافت كرد و نمونه اي جاودان از هنر بازيگري را به جهان  عرضه نمود. آخرين اثر ماريوپوزو، كه در اواخر عمر نگاشته  بود نيز در حول و حوش موضوع مورد علاقه وي - مافيا-  نگاشته شده بود و عنوان قانون سكوت معروف مافيا را برخود داشت، يعني "اومرته "پوزو آنقدر زنده نماند تا انتشار آخرين اثرش را شاهد باشد.  درباره كتاب و فيلم پدرخوانده سخن بسيار گفته شده است،  بي ترديد، اصل داستان در زمره درخشانترين آثار گانگستري  جهان قرار دارد و فيلم پدرخوانده نيز با دريافت 5 ستاره  از سوي منتقدان و استادان سينما، بارها به عنوان يكي از ده فيلم برتر تاريخ سينما برگزيده شده است. امروزه تفكيك  تصويرهاي سينمايي از سطور اين اثر بسيار مشكل است زيرا درخشش فيلم، كتاب را تحت الشعاع قرار داده و گسترش  فيلمنامه كه توسط كاپولا و پوزو انجام گرفت، داستان را به مرزهايي بس دورتر و هيجان انگيزتر سوق داده است. هر گاه نام پدر خوانده به زبان مي آيد، ناخودآگاه تصوير مردي خموش و مخوف همچون مارلون براندو در لباس دن  كورليونه در خاطرها ظاهر مي شود و به تدريج با ال پاچينو به حدود تازه اي از وحشت و تنهايي و قدرتي دلچسب فرا مي رود. اسطوره پدر خوانده، اينگونه، جاي در ميان صدها ميليون انسان باز كرده است.  پرسش بسياري از خوانندگان و آشنايان با اين داستان معطوف  به جوهر" پدر خوانده "است. به راستي چگونه داستان ساده  گسترش اقتدار و امپراتوري وحشت و نظم جنايتكارانه اي كه  ويتوكورليونه بنيانگذار آن است، از اغلب داستانهاي پليسي،  جاسوسي و گانگستري فراتر است، در اين موضوع كمتر كسي شك  دارد كه اين داستان، ساختار ساده اي دارد و روايتي  بي تكلف از روابط درون خانواده اي و نيز بيروني  قهرماناني نه چندان تخيلي است. پس رمز عظمت و اعتبار و محبوبيت" پدر خوانده "را كجا بايد جستجو كرد؟ به گمان من اين رمز را مي بايد در چند اصل و عنصر خلاصه  كرد: اول اينكه پدرخوانده روايت ساده و فاقد آرايه هاي  قهرمان پردازانه و جذابيتهاي معمول در داستان نگاريهاي  مشابه است و حتي ماهيت دهاتي و سيسيلي آن يك نقطه قوت  واقعي و مزيتي براي پرداخت شخصيت او محسوب مي شود.  شخصيتي كه با بذله گويان وچهره هاي پرهيجان داستانهاي  جنايي چند تفاوت عمده دارد. دهاتي است. تنهايي اش گسترش  يافته و اصولي عيني و مشخص را براي زيستن در جوار مرگ و وحشت كشف كرده و بالاتر از همه حد و حدود ظرفيت انسانهاي  پيرامونش را به خوبي دريافته است.  دوم اينكه تنهايي ويتو و سپس ميگوئله كورليونه در مفهوم  " خانواده "كه از بنيادي ترين مفاهيم داستان است استتار شده و دو حصر جذاب براي آن تدارك شده است. خانواده به  معناي خويشاوندان و خانواده به معناي ياران و مردان.  اينكه" بوناسه را" در ابتداي داستان مي گريد و طالب دوستي دون كورليونه است، كاملا" حدود اين مفهوم را نشان  مي دهد. مفهوم عضو خانواده در برابر شهروند در اينجا شهروند، آرزومند حمايت و فاقد مصونيت است ولي عضو خانواده از بالاترين درجات مصونيت و حمايت برخوردار است.  حتي پس از مرگ نيز فرزندانش حمايت مي شوند و لذا به  بالاترين مدارج از خود گذشتگي و جنايت مي تواند برسد.  بوناسه را، در برابر مردي كه قدرت متفاوتي را خلق كرده و قوانين موضوعه را بر مبناي مصالح خود و يارانش دگرگون  ساخته، امريكا و نظم متفاوت و تنهايي شهروندانش را در نخستين سالهاي پس از جنگ دوم جهاني رسوا مي كند:  - "من به امريكا ايمان دارم. امريكا به من سعادت بخشيد.  من دخترم را به شيوه آمريكايي ها بزرگ كردم.. او مقاومت  كرد. شرف خودش را حفظ كرد. اما آن دوحيوان او را كتك  زدند، دندانهايش را شكستند، بيني او را، گونه وچانه اش  را شكستند كه وقتي خودم را به بيمارستان رساندم او حتي  از درد نمي توانست گريه كند، دكترها مجبور شده بودند چانه ودهانش را با وسايل فلزي سر جا نگه دارند. او نتوانست گريه كند، اما من گريه كردم. چرا گريه كردم؟... " اين سرنوشت شهروند امريكايي در آن زمان است و قانون در برابر چنين شهرونداني، چنين عمل مي كند:  " قاضي آزادشان كرد... من مثل يك احمق توي دادگاه ايستاده  بودم و نگاه مي كردم... " سپس نتيجه مي گيرد:  " من به همسرم گفتم براي رسيدن به عدالت بايد برويم خدمت  دون كورليونه... " چنين افشاگري صريح و بي پيرايه اي همان جوهر ناب پدر خوانده است و وجه تمايز آن از همه داستانهاي اين ژانر ادبي سينمايي. صداي تمسخر آلود و سرد دون كورليونه را همه كساني كه فيلم را ديده ياداستان را خوانده اند به  خاطر مي آورند:  " درك مي كنم، تو بهشت خودت را در امريكا پيدا كرده بودي،  اگر تو با احترام و در مقام دوست درخواست كرده بودي... و به من بي احترامي نمي كردي آن دو حيوان همين الان در حال  عذاب كشيدن بودند. اگر دوست من بودي، هر كس دشمن تو بود دشمن من هم مي شد... " بوناسه را مي گويد: "اجازه بدهيد دوست شما باشم. " بوناسه را، دست دون كورليونه را مي گيرد و مي گويد:  " پدرخوانده "آن گاه دست دون را مي بوسد، آن مفهوم ژرف و شگفت انگيز از" دوستي "و آن روايت قانونمند و استوار از " خانواده "در معناي مافيايي و سوار بر قوانين خاص خود در همين صحنه به وضوح بيان شده و قدرت جهان مادون، در بالاترين ابعاد آن روياروي مخاطب گسترده مي شود. اين  مساله مبدا سومين رمز برجستگي و اعتبار" پدر خوانده "است.  به هم آميختن شگفت انگيز واقعيت و تخيل كه ضمن آشنايي  با ماهيت نظامها و سيستمهاي قضايي و پليسي براي همگان  آشناست. در اينجاست كه قوانين عمومي و دولتي در برابر ارزشهاي جهان مادون - Under Workd- ذوب مي شود. استعاره  " خانواده "كه در عين دارا بودن مفهومي صميمي، عظمتي  وحشتناك يافته، تخيلي چنان واقعي است كه بي اختيار مجذوب مي كند و انديشه ها را برمي انگيزد. آيا انسانها بدون  حمايت و صميميت كساني كه همچون آنها تنها هستند،  مي توانند حقوق راستين خود را و بالاتر از آن، احترام و اعتبار واقعي خود را تضمين كنند، اغلب كساني كه "پدر خوانده" را خوانده اند به اين پرسش جوابي منفي مي دهند.  رمز چهارم جذابيت "پدر خوانده "از همين پرسش و پاسخ  استنتاج مي شود. همه انسانها با محدوديتها و قدرتهايشان  در كشمكش ميان خوب و بد يا زشتي و زيبايي در نوسانند. نه  انسانهاي جهان مادون يكسره پليد و بد هستند و نه مردان  قانون همواره نيك و خوبند. آنچه بر اين هر دو استيلا دارد" ضرورت "است ضرورت و ناگزيري، آنقدر واقعي است، كه  مقدم بر توجه انسان به موجوديتش درك مي شود. كورليونه ها وفاميل آنها، كساني هستند كه مساله "ضرورت "را با پاسخ  ساده اي مهار كرده اند و نياز به پاسخهاي پيچيده تر و توجيهاتي حقيرانه را منتفي ساخته اند. انسانهايي معمولي  كه ضعفهاي بسيار دارند به دنبال ثروت، قدرت وحمايت هستند.  واقعيتي كه ماريوپوزو كشف كرده بود در صورتبندي مجدد همين مثلث بود، زيرا هيچ كس تا اين زمان نتوانسته بود بفهمد كه "حمايت "، اصلي مهمتر و بنيادي تر از ثروت و قدرت است. لذا همه داستانهاي جنايي كه گانگسترهاي طالب قدرت و مفتون ثروت را به تصوير كشيده اند، به دليل عدم  درك اولويت اول - حمايت - سخت غير واقعي جلوه گر مي شوند.  " پدر خوانده "با تفسير مجدد Family مفهوم، اولويت اول  همه انسانها- حتي در جهان مادون - را به پيوندهاي حمايتي  بازمي گرداند. انسانها از تنهايي مي گريزند و براي رهايي  از اين كابوس به "خانواده "پناه مي برند و سايه "پدر خوانده" را برسر مي گسترند، "پدر خوانده "قيم آنهاست،  دوست آنهاست، حامي آنهاست. قانونگذارآنها، تعليم دهنده  آنها، ضامن تداوم حيات فرزندان آنها، اهداكننده ثروت و قدرت به آنها و بالاخره پديد آورنده اعتبار و آبرو و شرف  براي مردان فاميل است. در امريكاي اواخر دهه چهل كه  كارمندان برجسته دولت، شبانه روز براي مرخصي و اندكي  اضافه حقوق جان مي كندند، مردان جهان مادون  باوظيفه شناسي، سكوت(اومرته)، و پيوستگي شگفت انگيزشان  سربلند و ثروتمند و مطمئن زندگي مي كنند، مرگ و زندگي  چندان اهميتي در اين معادله - يا شايد معامله - ندارد.  اين پيوستگي، قاعده بازي گانگسترهاي قدرتمند و معتقد به  قوانين متفاوت است، اما همه زيبايي داستان در يك استثناء - فقط يك استثناي - اين قاعده است. حامي، پدر خوانده، قانونگذار و اراده بزرگ فاميل، برخلاف همه اعضاء تنهاست.  او آغازگر بوده و با درك نياز عظيم مردماني بي پناه به  حمايت، به مرتبه اي ديگر اعتلا يافته و در اين اعتلاي  مقتدرانه، تنها وتنها مانده است. در نوك اين هرم عظيم و سرشار از وحشت و روابط پيچيده، "پدرخوانده "تنهاست. بر اين تنهايي غريب و حيرت افزا حسرت و درنگي طولاني رواست.  در كدامين هنگام مردان بزرگ، "مرداني كه مسئول سرنوشت  ديگرانند"، تنها نبوده اند؟ پرسش بزرگ در همين مساله است  واگر پاسخي صريح مي داشت، هيچ گاه كسي چنين اعتلايي را در داستان بزرگ ماريوپوزو درنمي يافت.  سيد مسعود رضوي 
