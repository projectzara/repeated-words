 پيامدهاي طلاق و از هم گسيختگي خانواده     از هنگامي كه بشر زندگي گروهي را به دنبال ساكن شدن در يكجا براي كشاورزي تبديل به زندگي خانوادگي نمود،  خانواده به عنوان هسته اوليه اجتماع مطرح شد. خانواده  اوليه در ابتدا بصورت خانواده هاي گسترده نمود داشت و در آن چند نسل در كنار هم زندگي مي كردند، كه شامل جد يا پدر بزرگ و مادر بزرگ، مادر و پدر و فرزندان ازدواج كرده  و ازدواج ناكرده مي شد. اين خانواده به دليل داشتن منافع  مشترك همواره بدون انفكاك و انشعاب در كنار هم زندگي  مي كرده اند. آنها داراي زمينهاي كشاورزي بودند كه در صورت انشعاب خانواده، مي بايستي تقسيم مي شد و اين تقسيم  شدن به نفع كشاورزي آنها نبود، از طرفي خانواده به شكل  گسترده از نظر قدرت اقتصادي و قدرت اجتماعي، وزنه اي بود كه به راحتي نمي شد آن را در هم شكست يا به آن آسيب وارد نمود. فرزندان با شيوه هاي سنتي در كنار هم و با سرپرستي  رئيس خانواده به كار توليد كشاورزي، دامي و احيانا"  صنايع كوچك دستي مشغول بودند و به دليل اشتراك منافع  همواره حامي يكديگر بوده و كمتر دچار مشكلات، ناهنجاريها و تعارضات مي شدند. احيانا" اگر در مواردي اختلافي هم  پيش مي آمد با ريش سفيدي و دخالت بزرگترها كه حق خاصي  دارا بوده و به اصطلاح پدرسالار بودند، حل و فصل مي شد،  چرا كه هنجار پيروي و اطاعت از بزرگتر و از ريش سفيد در خانواده حاكم بود.  با پيچيده تر شدن مناسبات اجتماعي و پيشرفت صنعت و تكنيك  و تقسيم كار اجتماعي خانواده از حالت گسترده به حالت  خانواده هسته اي تغييرشكل داد و خانواده به صورت يك نهاد اجتماعي شامل پدر و مادر و فرزندان(كه تعداد معدودتري  نسبت به خانواده هاي گسترده بودند)درآمد. اين  خانواده هاي هسته اي به دليل جدا شدن از كانون اصلي  خانوادگي و قرار گرفتن در يك محيط كاملا" جديد با فرد كاملا" جديد(زن يا مرد)در شرايطي قرار مي گيرند كه از هنجارها، خلق و خويهاي خانوادگي قبلي بريده و با هنجارها و خلق و خويهاي جديدي مواجه مي شوند كه گاه ممكن است با هنجارها و خلق و خويهاي خانوادگي پدري خود، بسيار فاصله  داشته و يا حتي متعارض باشد. فرد وارد شده در اين نوع  خانواده مي بايستي خود را با شرايط جديد تطبيق داده و در عين حال به وظايف همسري خود(زن يا شوهر بودن)عمل نمايد.  بي تجربگي هر يك از طرفين و مشكل بودن تطابق در وهله  اول ممكن است، اصطكاكاتي بوجود آورد كه اگر ادامه پيدا كند، منجربه درگيري، اختلاف، كشمكش، تشنج و تشتت در زندگي خانوادگي مي شود. از طرفي به دليل جدايي زوجين از كانون خانواده اصلي و همچنين فروريختن هنجار اطاعت و پيروي از بزرگتر و ريش سفيدان در جامعه جديد، اين كشمكش  و اختلاف به موقع و بهينه حل نشده و بتدريج ريشه  اختلافات بسي گسترده شده تا نهايتا" كل درخت خانواده را از جاي مي كند. اينجاست كه پديده طلاق مطرح مي شود و راه حل نه چندان خوشايند، در پيش پاي زوجين خودنمايي  مي نمايد، طلاق. طلاق به معني عملي است كه زوجين به دليل  عدم امكان ادامه زندگي مشترك پيمان ازدواج را فسخ نموده  و به اصطلاح از هم جدا مي شوند.  طلاق مي تواند سه حالت داشته باشد1- به درخواست زن و موافقت شوهر 2- به درخواست مرد و با موافقت زن يا حتي  بدون موافقت زن 3- به درخواست زن و شوهر هر دو.  از روزگاران پيشين و در مذاهب مختلف طلاق امري نكوهيده  شمرده شده چرا كه ازدواج، امري مقدس تلقي شده است و حتي  در بعضي مذاهب براي آن منع مذهبي و شرعي وجود دارد.(مثل  مذهب كاتوليك در مسيحيت)چرا كه طلاق بعد از وقوع،  پيامدهايي دارد كه دامنگير زوجين و فرزندان آنها مي شود.  مشكلات اقتصادي، درگيريهاي عاطفي، مشكلات رواني، مشكلات  اجتماعي و... از جمله مسائل و پيامدهاي طلاق مي باشند.  به نظر مي رسد آسيبپذيري زن و فرزندان در شرايط بعد از طلاق بيش از مرد باشد، چرا كه زن از نظر اقتصادي معمولا"  وابسته است و حتي اگر شاغل باشد، درآمد وي كفاف زندگي  مجردي يا احيانا" با فرزندان حاصل از ازدواج را نمي دهد،  از طرفي شكست در ازدواج براي او درگيريهاي عاطفي و مشكلات روحي و رواني بسياري به جا مي گذارد در اكثر جوامع به زن مطلقه به ديد منفي نگريسته مي شود و او را به عنوان يك فرد قابل احترام و در خور و شايسته حقوق  اجتماعي تلقي نمي كنند و حق او در بسياري از اجتماعات،  نهادها، موءسسات و... ضايع مي شود جايگاه اجتماعي زن  مطلقه پايين است و او را شايد به نوعي مجرم تلقي  مي نمايند.  فرزندان طلاق، فرزنداني هستند كه با يك والد زندگي  مي نمايند و به نوعي دچار خلا عاطفي بوده، اغلب در تنگناي اقتصادي به سر برده و در اجتماع ضربه پذيرترند.  احتمالا" مورد خشونت واقع مي شوند و مبتلا به آسيبهاي  رواني چندي مي باشند. مردان نيز در اين ميانه آسيبهايي  را متحمل مي شوند. از جمله آسيبهاي اقتصادي، فشارهاي  روحي و رواني دوري از فرزندان(در صورتيكه فرزندان نزد مادر باشند)، تنهايي و...  اما به نظر مي رسد مهمترين عناصر در اين ميان فرزند يا فرزندان هستند كه مي بايستي از نظر قانوني حقوق آنان  تامين شده و بهترين شرايط ممكنه را بعد از طلاق، هر يك  از والدين براي آنان فراهم نمايند. در جوامع غربي  معمولا" حق نگهداري فرزندان به مادر داده شده، مگر در شرايط خاص و در جوامع شرقي بالعكس، حق حضانت از فرزندان  به عهده مرد مي باشد، مگر در شرايطي كه خود مرد اين حق  را تفويض نمايد و يا فرزندان به سني رسيده باشند كه خود مشخص نمايند كه نزد كداميك مي خواهند زندگي نمايند. در هر صورت مخارج فرزندان در هر دو جامعه به عهده مرد است و پدر مكلف به تامين هزينه فرزندان مي باشد. موضوع فرزندان  بعد از جدايي بسيار حساس است چرا كه آنان آسيبپذيرتر از دو عنصر ديگر طلاق(پدر و مادر)بوده و ممكن است  درمواردي لطمات جبران ناپذيري از نظر جسمي(به دليل  خشونت هر يك از والدين)و از نظر روحي به آنها وارد شود.  تحقيقات بسياري در اين زمينه انجام گرفته تا بهترين شيوه  برخورد و عملكرد را در مورد اين فرزندان اعمال نمايند.  تا آسيبهاي اجتنابناپذير طلاق را كاهش دهند. يكي از اين  بررسيها، تحقيقي است كه بر روي حدود 100 كودك انگليسي كه  پدر و مادر آنها متاركه كرده بودند، انجام شده است. اين  تعداد به گروههاي سني متفاوت تقسيم شده و با هر كدام در زمينه شرايط قبل و بعد از جدايي مصاحبه شده و همچنين نظر آنها در زمينه بهترين وضعيت بعد از جدايي سئوال شده. سپس  پاسخهاي آنان طبقه بندي شده و از آن نتايجي استخراج  گرديد كه بطور خلاصه در زير مي آيد:  كودكاني كه در جريان كامل موضوع جدايي قرار گرفته و به  نوعي در اين زمينه توجيه شده اند، شرايط جديدرا راحت تر پذيرفته اند.  - فرزنداني كه بعد از جدايي زندگي آنها از نظر اقتصادي  افت نداشته و شرايط مادي در وضعيت قبلي بوده و يا حتي  بهتر شده، مثلا" اگر يك اتاق اختصاصي داشته، كماكان آن  را حفظ نموده اند، از نظر روحي در شرايط بهتري بسر مي برده اند.  - فرزنداني كه فاصله خانه پدر و مادر را مثلا" با دوچرخه  مي توانستند طي كنند(منظور اين است كه خانه دو طرف  متاركه چندان از هم فاصله نداشته)و فرزند اين احساس را داشته كه هر موقع كه اراده نمايد، مي تواند آن ديگري را (پدر و مادر را)ببيند، از نظر روحي دچار مشكلات كمتري  بوده و آرامش رواني داشته اند.  - فرزنداني كه در معرض سركوب يكي از والدين توسط ديگري  نبوده و والدين بعد از جدايي سعي در حفظ احترام طرفين  نموده و حتي با يكديگر ملاقات حضوري داشته و جمع  صميمانه اي را گهگاه تشكيل داده اند، در شرايط مطلوبتري  نسبت به فرزنداني كه چنين موقعيتي را نداشته اند، بسر مي برده اند.  - معمولا" فرزندان با ازدواج مجدد هر يك از والدين كنار آمده و خود را تطبيق داده اند، اما ازدواج مجدد مادر در صورتي كه فرزند يا فرزندان نزد مادر زندگي مي كرده اند،  پذيرفته تر از ازدواج مجدد پدر، در صورتي كه فرزند يا فرزندان نزد پدر زندگي مي كرده اند، بوده است و اين به  دليل نزديكي مادر به فرزندان و وارد شدن در مسائل خصوصي  فرزندان توسط مادر يا جانشين مادر مي باشد. مسلما" كودك  با مادر راحت تر است تا با جانشين مادر كه در هر حال  غريبه است و نسبت به مادر، جديدتر وارد زندگي آنها شده  است. اما جانشين پدر به دليل اينكه بطور كلي مردان در جزئيات زندگي فرزندان بطور طبيعي وارد نمي شوند و اين را وظيفه همسر خود يا مادر فرزندان مي دانند، چندان با فرزندان زن تماس نزديك نداشته و بالطبع كمتر دچار اصطكاك  مي شوند و فرزندان با تماسهاي دورتر، رسمي تر و غيرخصوصي تر او مشكلي پيدا نمي كنند.  فروغ اخضري  * طلاق از ديد فرزند- ترجمه فرزانه طاهري - تهران - نشر مركز. 1366 
