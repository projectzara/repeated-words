 ما روزنامه نگاران امنيت شغلي خود را در مخاطره ديده و سرنوشت روزنامه سلام را در چشم انداز فعاليتهاي خود مشاهده مي كنيم  گروه اجتماعي: 583 تن از روزنامه نگاران، كاركنان و دست اندركاران روزنامه هاي كشور تا ساعت 30/8 ديشب اعلام  كردند به نشانه همبستگي و حمايت از روزنامه سلام سه شنبه  دست از كار مي كشند.  در بيانيه اي كه به همين مناسبت صادر شده آمده است:  توقيف غيرقانوني روزنامه سلام موجي از بهت و ناباوري را در ميان اهالي مطبوعات، اهل قلم و شهروندان آگاه آفريده  است.  ما روزنامه نگاران و كاركنان مطبوعات، در اين شرايط استقلال حرفه اي و امنيت شغلي خود را در مخاطره ديده و سرنوشت روزنامه سلام را در چشم انداز فعاليتهاي خود مشاهده مي كنيم.  اكنون پس از تصويب كليات طرح اصلاح قانون مطبوعات در مجلس شوراي اسلامي جو اضطرابآلودي در فضاي كار مطبوعات  ايجاد شده است و اولين اثر آن يعني توقيف روزنامه اي كه  صاحب امتياز و مدير مسئول آن از چهره هاي سابقه دار،  خدوم و درخشان انقلاب اسلامي است، دست ما را به قلم  نمي برد. از اين رو ما اهالي مطبوعات اعم از كاركنان فني  و هيئت تحريريه در صورت تداوم توقيف، به نشانه همبستگي  با روزنامه سلام و همكاران خويش، قلم هاي خود را در روز سه شنبه 22 تيرماه بر زمين گذاشته و كليه همكارانمان را در سراسر كشور به اجابت اين دعوت فرا مي خوانيم.  پيشاپيش از اينكه مخاطبين ما در اين روز، روزنامه اي  براي خواندن نخواهند داشت، پوزش مي طلبيم.  يادآور مي شود بر تعداد اسامي روزنامه نگاران هر لحظه  افزوده مي شود و بسياري از روزنامه نگاران و مطبوعات  شهرستاني نيز ضمن اعلام همبستگي با اين فراخوان حمايت  خود را از روزنامه سلام اعلام كرده اند كه اسامي آنها در روزهاي آينده درج خواهد شد. 
