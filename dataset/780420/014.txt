 گروه اقتصادي: دفتر رئيس جمهوري پيرو سخنان آقاي سيدمحمد خاتمي در مراسم گشايش مركز خدمات صادراتي دستورعمل جديد رئيس جمهور را براي توسعه صادرات غيرنفتي به محمد شريعتمداري وزير بازرگاني ابلاغ كرد.  به گزارش روابط عمومي مركز خدمات صادراتي در دستور عمل  رئيس جمهور راه اندازي مركز ارائه خدمات صادراتي در چارچوب طرح ساماندهي اقتصادي كشور با پنج هدف ايجاد شده  است كه در دستور كار مسئولان توسعه صادرات غيرنفتي قرار گرفته است.  پشتيباني از صادركنندگان و ارائه كليه خدمات موردنياز به  آنها و جلوگيري از مراجعات مكرر صادركننده به دستگاههاي  اجرايي مختلف و متعدد و صدور مجوزهاي صادراتي در مواردي  كه ضرورتا" حسب تشخيص دولت موكول به اخذ مجوز باشد از جمله اين دستورعمل است.  ضرورت دارد شعب و نمايندگيهاي دستگاههاي اجرايي مستقر در مركز فوق داراي اختيارات تام از سوي آن وزارتخانه و يا سازمان در جهت امور صادركنندگان باشند و نمايندگان  اعزامي به آن مركز از ميان افراد دلسوز و متعهد و شيفته  خدمت به مردم و با انگيزه در امر صادرات انتخاب شوند. در دستور عمل رياست جمهوري تاكيد شده كه افتتاح مركز خدمات  صادراتي گام بسيار بزرگي است در مسير جهش صادرات غيرنفتي  و تحول در اقتصاد ملي مشروط به اينكه دستگاههاي اجرايي  مستقر در مركز فوق خود را ملزم به ارائه خدمات ويژه به  همه مراجعان به ويژه صادركنندگان بدانند و از هيچ كوششي  براي حل مشكلات آنها و انجام به موقع و سريع امور مقرر دريغ نكنند.  صادرات نيازمند عزم ملي است و مي بايست محور اصلي  برنامه هاي اقتصادي كشور باشد و دستگاههاي اجرايي به اين  مهم ايمان داشته باشند و با تكيه بر روشهاي علمي  راه حلهاي بومي براي مسائل خاص صادراتي كشور جستجو كنند و در همين راستا در ذهن جامعه و افكار عمومي نيز بايد جا بيفتد كه صادرات امر مهمي است و ذاتا" ارزش تلقي مي شود.  اصلاح قوانين و مقررات در جهت ايجاد امنيت براي  سرمايه گذاري و توليد و توسعه صادرات مي بايست مورد عنايت تام همه دستگاههاي اجرايي ذيربط قرار گيرد. قوانين  و مقررات بايد هرچه ساده تر، رساتر و در جهت تسهيل امر صادرات باشند.  در ادامه اين دستورعمل تاكيد شده كه دستگاههاي اجرايي  مستقر در مركز خدمات صادراتي فرآيند كار را طوري تنظيم  نمايند كه خدمات موردنياز صادركنندگان در حداقل زمان  ممكن و به ضرورتي كاملا" روان و آسان صورت پذيرد.  توجه به كيفيت كالاها لازمه توسعه صادرات است و ازسوي  ديگر اهتمام به امر صادرات نيز سبب ارتقاي كيفيت مي گردد و لذا صادرات را بايد به عنوان موتور محرك ساير بخشهاي  اقتصادي جدي بگيريم تا موجبات اصلاح ساختار اقتصادي و بهبود وضعيت مردم فراهم شود.  حركت ما بايد به سمت بالارفتن سهم ما در تجارت جهاني و دستيابي به جايگاه واقعي و درخور شان جمهوري اسلامي  ايران و ملت سرافراز ايران در عرصه حيات بين المللي باشد. 
