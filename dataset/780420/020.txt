 نظام آموزشي كشور ما هنوز توفيق آن را نيافته است كه  ميان برنامه هاي متراكم و نفس گير 9 ماه تحصيلي و تعطيلات سه ماهه تابستان تعادل و تناسب لازم را به وجود آورد. اين ناهمگوني سبب شده است كه به محض پايان  امتحانات آخر سال، دانش آموزان نفس راحتي بكشند و به  تعطيلات تابستاني دل بسپارند. اما در همان هفته هاي نخست،  اگر با برنامه هاي جايگزين مثل مسافرت و سرگرمي ها و تفريحات سالم وقت سرگردان دانش آموزان مهار نشود، مشكلات  و عوارض آن يكي يكي خود را نشان مي دهد مشكلات در برخي  خانواده هاي پر اولاد چنان دامنه دار است كه پدران و مادران براي روزهاي مدرسه حسرت مي خورند! با اين وجود،  تجربه هاي مكرر نشان داده است كه با حذف يا كاهش تعطيلات  تابستاني نمي توان، مشكلات را برطرف ساخت، بلكه راه برون  رفت از اين تنگنا كه هر تابستان رخ مي نمايد، سنجش دقيق  نيازها و برآورد امكانات كشور براي تامين اوقات فراغت  دانش آموزان در ايام تعطيلات تابستاني است. بديهي است  وزارت آموزش و پرورش با توجه به انبوه مشكلات مالي و فقدان امكانات به تنهايي قادر به اجراي چنين برنامه كلان  و فراگير نمي باشد و بايد از حمايت ها و مشورت هاي ساير دستگاهها، به ويژه شوراهاي آموزش و پرورش و مدارس كه  برخاسته از اراده مردم است، برخوردار شود. مشكلات و راهكارهاي تعطيلات تابستاني دانش آموزان در گزارش حاضر بررسي شده است.  فرارسيدن تعطيلات تابستاني براي والدين دانش آموزان اغلب دغدغه آور و اضطرابآميز است، به عبارت روشن تعطيلي  مدارس و سرازير شدن نوجوانان و جوانان به كوچه، خيابان و بوستانها دغدغه هاي ذهني بي شماري را براي خانواده هاي  آنان فراهم مي كند. لذا پركردن اوقات فراغت براي آنان نه  تنها يك ضرورت بلكه نياز اجتماعي است. از ديد والدين  گذران اوقات فراغت و نحوه استفاده بهينه از آن هيچ  تفاوتي نمي كند. چرا كه اغلب آنان علاقه دارند بچه ها بيشتر سرگرم باشند تا اينكه فن يا علمي را در طول سه  ماهه تابستان ياد بگيرند اما مقوله اوقات فراغت و شيوه هاي گذران آن از ديد كارشناسان آموزشي و تربيتي  متفاوت است. بهينه سازي اوقات فراغت و فراهم كردن بستر آموزش و تربيت يكي از شاخصه هاي لازم براي برنامه ريزي  گذران اوقات فراغت به شمار مي آيد.  اين فرصت مناسبي است كه مي توان با طرح هاي متنوع و جذاب آموزشي و تربيتي زمينه رشد و شكوفايي دانش آموزان را در ابعاد مختلف فراهم آورد. اغلب به غلط تصور مي شود همچنان  كه وزارت آموزش و پرورش عهده دار تربيت دانش آموزان است  مي بايست در طول سه ماهه تابستان نيز عهده دار غني سازي  اوقات فراغت آنان باشد در حالي كه طراحي و برنامه ريزي  براي 18 ميليون دانش آموز از توان و عهده اين وزارتخانه  خارج است بنابراين لازم است كه در كنار تجربه هاي آموزشي  اين وزارتخانه، نهادها و سازمانهاي فرهنگي و آموزشي ديگر همگام شوند.  براي دانش آموزان كه پس از گذراندن 9 ماه تحصيلي به يك  فرصت چند ماهه براي رفع خستگي دست مي يابند طراحي و اجراي برنامه هاي اوقات فراغت آنچنان دلچسب و جذاب نخواهد بود ولي اگر نياز سنجي درستي از خواسته ها و انتظارات آنان شكل بگيرد چه بسا كه دانش آموزان از طرح  غني سازي اوقات فراغت استقبال كنند.  گسترش تفريحات سالم با هدفهاي آموزشي وسيله موءثري براي  پرورش فكري، جسمي و اخلاقي دانش آموزاني است كه به نوعي  از طرح مجدد برپايي كلاس هاي فوق برنامه و يا كلاس هاي  آموزشي طفره مي روند.  تابستان و رشد جرائم  پژوهش هاي انجام شده نشان مي دهد كه با آغاز تعطيلات  تابستاني و رها شدن ميليونها دانش آموز در سطح جامعه،  ميزان بزهكاري و جرائم نوجوانان و جوانان در جامعه  افزايش مي يابد، لذا طرح غني سازي اوقات فراغت در كنار طرح هاي پرورشي مي تواند مانع از بزهكاريها شود.  كارشناسان اجتماعي براين باورند كه گذران بهينه اوقات  فراغت در پرورش روحي و رواني افراد نوجوان و جوان نقش  موءثر و تعيين كننده اي دارد و ورزش بهترين گزينه براي  گذران سالم اوقات فراغت در اين ايام محسوبمي شود.  البته نبايد اين نكته را فراموش كرد كه تنگناهاي مالي و اداري خانواده ها به خودي خود و كمبود اماكن تفريحي  مانند ورزشگاه، بوستان، سينما و كانونهاي فرهنگي و تربيتي با توجه به افزايش سريع جمعيت جوان، از جمله  مشكلاتي است كه مانع از انجام برنامه ريزي اساسي در اين  زمينه مي شود. بنابراين بدون داشتن ابزارها و تجهيزات  مناسب نمي توان به درستي براي اوقات فراغت جوانان و نوجوانان طراحي كرد.  از نگاهي ديگر اوقات فراغت را مي توان در قالب تفريح و سرگرمي محدود كرد و بنابراين نيازي به ارائه بودجه،  امكانات و تامين برنامه هاي مناسب در اين زمينه نيست. به  عبارت ديگر خانه، كوچه و خيابان مي تواند محيط مناسبي  براي تفريح دانش آموزان به شمار آيد اما امروزه  كارشناسان علوم اجتماعي، اوقات فراغت و چگونگي پركردن آن  را يك ضرورت براي ايجاد خلاقيت و شكوفايي نسل جوان  مي دانند ولذا نبود طرح ها و برنامه هاي مناسب را عاملي  براي رشد انحرافات اجتماعي قلمداد مي كنند.  براساس آمارهاي جمعيتي سال 75 مركز آمار ايران، 24 ميليون و 248 هزار و 768 نوجوان و جوان بين سنين 11 تا 29 سال در كشور وجود دارد كه اگر جمعيت 7 ميليوني  دانش آموزان پايه هاي اول تا چهارم را به آنها اضافه  كنيم، به اين واقعيت مي رسيم كه مسئولان بايد براي بيش  از نيمي از جمعيت ايران برنامه ريزي كنند تا آنان  بتوانند از اوقات فراغت خود به طور مناسب استفاده كنند.  حكايت قديمي اوقات  فراغت و متوليان آن  حكايت كهنه "اوقات فراغت "با فرارسيدن تعطيلات تابستاني  برسرزبانها مي افتد و والدين و كارشناسان پرورشي به  تكاپو مي افتند اما وقتي تابستان به پايان مي رسد بار ديگر اين مسئله به فراموشي سپرده مي شود. ! يعني درواقع  مسئله اي چنين مهم در نهادهاي آموزشي و پرورشي كشور متولي خاصي ندارد و هر يك از مراكز دولتي به فراخور امكانات و تبليغات خود برنامه هايي را در تابستان براي  دانش آموزان تدارك مي كنند كه گاهي اقدامات به صورت  موازي انجام مي شود.  معاون پرورشي وزارت آموزش و پرورش با اشاره به  برنامه ريزي اوقات فراغت دانش آموزان و ضرورت آن مي گويد:  " بعضي از سازمانها و مراكز فرهنگي براي پر كردن اوقات  فراغت نوجوانان و جوانان ميلياردها ريال اعتبار از دولت  دريافت مي كنند و در عين حال بيشتر مراكز دولتي نيز داراي امكانات فرهنگي و تربيتي براي اين كار مهم هستند.  آموزش و پرورش خواستار واگذاري موقت اين امكانات به  دستگاه تعليم و تربيت شده است تا بتوان آنها را در خدمت  دانش آموزان قرارداد اما اين تقاضا مورد موافقت قرار نگرفت. حداقل انتظار از دستگاههاي دولتي اين است كه بخشي  از امكانات فرهنگي خود را در تابستان، در اختيار فرزندان  كاركنان وابسته به آن دستگاه قرار دهند كه به اين ترتيب ميليونها دانش آموز تحت پوشش قرار خواهند گرفت.  با توجه به نقش حساس خانواده به عنوان يكي از مهمترين  هسته هاي اجتماعي، همكاري خانواده ها با آموزش و پرورش  مي تواند نتايج خوبي در زمينه تامين اوقات فراغت جوانان  دربرداشته باشد.  وي مي افزايد: "آموزش و پرورش به سهم خود يك هزار و پنج  كانون فرهنگي و تربيتي، 276 اردوگاه تربيتي، 600 كانون  ورزشي و 15 هزار مدرسه را بسيج كرده است تا بتوان با استفاده از آنها اوقات فراغت دانش آموزان را به شكل  مناسبي پر كرد. " با به كارگيري اين مراكز در سال جاري دو ميليون و پانصد هزار دانش آموز واجد شرايط تحت پوشش برنامه هاي تابستاني  قرار خواهند گرفت.  اوقات فراغت و فقدان  برنامه ريزي عمده ترين مشكل در زمينه اوقات فراغت نبود برنامه ريزي  است. البته با ايجاد مديريت واحد يا تعيين سازمان مشخص  براي ساماندهي امور اوقات فراغت نزديك به 30 ميليون نفر از جمعيت كشور مي توان برنامه هاي واحد و مدوني را تنظيم  كرد.  در حال حاضر شماري از مراكز و سازمان هاي دولتي، دغدغه  پركردن اوقات فراغت آينده سازان جامعه را دارند و هر ساله هم برنامه هايي را به اجرا درمي آورند ولي متاسفانه  پرتجربه ترين نهاد آموزشي كشور تنها توانايي جذب 5/2 ميليون نفر از جمعيت 30 ميليوني را دارد. بنابراين هنوز به اين پرسش پاسخ داده نشده است كه تكليف بقيه افراد متقاضي براي برنامه هاي گذران اوقات فراغت چه خواهد شد؟ با اينكه وزارت خانه هاي آموزش و پرورش، فرهنگ و آموزش  عالي، فرهنگ و ارشاد اسلامي، بسيج مقاومت، سازمان هلال  احمر، صداوسيما، مساجد، فرهنگسراها، مراكز فرهنگي خصوصي،  شوراهاي اسلامي شهر و روستا هر يك به طور جداگانه و بعضا" به موازات هم برنامه هاي مربوط به غني سازي اوقات  فراغت دانش آموزان را تدارك مي كنند اما تاكنون مشخص  نشده است كه در اين مورد چه مقدار امكانات در كشور داريم  و يا با چه كمبودهايي روبرو مي باشيم؟ به گفته معاون فرهنگي سازمان تبليغات اسلامي، اين سازمان  اوقات فراغت سه ميليون نفر از نوجوانان و جوانان را با انجام كارهاي فرهنگي، هنري و ورزشي پر خواهد كرد. در تابستان امسال از سوي سازمان تبليغات اسلامي چهارهزار و 500 پايگاه تحت عنوان "بوستان نماز" براي نوجوانان و يك  هزار و 200 پايگاه تحت عنوان "بوستان ولايت "براي جوانان  برنامه هاي ويژه اي را اجرا مي كنند.  ادامه دارد 
