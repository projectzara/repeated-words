 * گروه طالبان دو روز پيش آمادگي خود را براي گفت وگو با مقام هاي آمريكايي درباره اسامه بن لادن اعلام كرده بود طالبان ديروز اعلام كرد، اسامه بن لادن را به  آمريكا تحويل نمي دهد و به هيچگونه توافقي با هيچ كشوري  در اين مورد نرسيده است.  به گزارش خبرگزاري رويتر، وكيل احمد متوكل سخنگوي طالبان  با اعلام اين خبر گفت: ما هيچ تعهدي در اين مورد نداريم  و به هيچ توافقي در مورد تحويل بن لادن دست نيافته ايم.  وي اضافه كرد: آمريكا تا به حال هيچ مدركي دال بر دست  داشتن بن لادن در انفجارهاي كنيا و تانزانيا يا فعاليت هاي تروريستي ديگر ارايه نكرده است. سخنان متوكل  در پاسخ به بيانيه وزارت خارجه آمريكا مبني بر گفتگو با طالبان در مورد بن لادن صورت گرفته است.  وي تاكيد كرد كه بن لادن در افغانستان و تحت حمايت يك  گروه ويژه قرار دارد ولي از محل اقامت وي سخني نگفت.  متوكل همچنين گفت: ملامحمد عمر رهبر طالبان قصد دارد بيانيه اي منتشر كند كه در آن امنيت شهروندان آمريكايي  تضمين شده است.  سخنگوي وزارت خارجه آمريكا روز جمعه گفت: واشنگتن از هرگونه فرصتي براي انجام مذاكره با طالبان بر سر تحويل  بن لادن به آمريكا استقبال مي كند.  جيمز فولي گفت: آمريكا خواستار محاكمه و مجازات بن لادن  است و از طالبان مي خواهد اين مشكل را به نحوي حل كند.  به دنبال صدور دستور كلينتون مبني بر ممنوعيت انجام  معاملات اقتصادي با افغانستان، طالبان اعلام كرد آماده  مذاكره با آمريكا در مورد بن لادن است.  از سوي ديگر يك روزنامه پاكستاني ديروز نوشت ماموران  سازمانهاي اطلاعاتي آمريكا با هدف دستگيري بن  لادن وارد پاكستان شدند.  روزنامه" خبرين "ديروز نوشت، پس از آنكه طالبان حضور بن  لادن در افغانستان را تاييد كرد آمريكا جاسوسان خود را به پاكستان فرستاد تا محل اقامت وي را كشف و شناسايي  كنند.  در اين گزارش همچنين آمده است آمريكا براي مسدود كردن  حسابهاي بانكي بن لادن در دوبي اقدام كرده است. 
