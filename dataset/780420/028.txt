 باراك و عرفات امروز ديدار مي كنند " محمد سلمان "وزير فرهنگ و اطلاعات سوريه ديروز اظهارات  " ايهود باراك "نخست وزير جديد اسرائيل را درباره صلح  مثبت خواند و گفت: اين حرفها بايد به عمل تبديل شود.  به گزارش خبرگزاري فرانسه از دمشق، سلمان گفت: اعلام  اراده باراك براي دستيابي هرچه زودتر به صلح براساس  قطعنامه هاي 242 و 338 شوراي امنيت سازمان ملل، گامي  مثبت براي ازسرگيري مذاكرات بين سوريه و اسرائيل است.  اين مذاكرات از سه سال پيش به حال تعليق درآمده است.  وي خاطرنشان كرد: بايد اين حرفها جامه عمل بپوشد چرا كه  صلح به سود همه طرفهاست.  در همين حال، ايهود باراك گفت: مساحت سرزمينهايي كه  اسرائيل در هر توافق صلحي به سوريه تحويل مي دهد، بستگي  به نوع صلحي است كه سوريه پيشنهاد مي كند.  به گزارش خبرگزاري رويتر، باراك افزود: مشكلات زيادي بين  ما و سوريه وجود دارد مانند مسئله لبنان، آب، تروريسم،  مرزها، عادي سازي روابط، ترتيبات امنيتي و سيستم  هشداردهنده.  باراك در نخستين مصاحبه خود با رسانه ها پس از در دست  گرفتن قدرت در اسرائيل گفت: هنگامي كه بدانيم سوريها چگونه قصد حل اين قضايا را دارند، ما هم خواهيم دانست كه  چگونه مسئله اراضي را مشخص كنيم.  باراك افزود: برقراري صلح به نفع استراتژيك سوريه و اسرائيل است.  سوريه از اسرائيل مي خواهد بلنديهاي جولان را كه در جنگ  1967 اشغال كرده است بازپس دهد و به مرزهاي پيش از جنگ  بازگردد.  همچنين از زمان پيروزي باراك بر بنيامين نتانياهو نخست وزير سابق در انتخابات 17 مه سوريه نسبت به  ازسرگيري مذاكراتي كه در سال 1996 متوقف شد ابراز تمايل كرده است.  باراك در اين مصاحبه قول خود مبني بر خارج كردن نيروهاي  اسرائيلي از لبنان را ظرف مدت يك سال تكرار كرد. وي گفت:  ما 17 سال است در لبنان هستيم و من قصد دارم ظرف يك سال  جوانان را به وطنشان بازگردانم. از سوي ديگر، مسئولان  فلسطيني ديروز از ايهودباراك خواستند توافقنامه واي ريور را به طور كامل اجرا و شهرك سازي در كرانه باختري و نوار غزه را متوقف كند. به گزارش خبرگزاري فرانسه، كابينه  فلسطين و كميته اجرائي سازمان آزاديبخش فلسطين در پي  نشستي مشترك با صدور بيانيه اي از ايهود باراك نخست وزير جديد اسرائيل خواستند با اجراي توافقنامه واي ريور شهرك سازي را متوقف كند.  در اين بيانيه آمده است: پارلمان اسرائيل توافقنامه  واي ريور را تصويب كرده و اجراي كامل آن آزموني براي  تمايل صلح كابينه جديد است.  طبق توافقنامه واي ريور، اسرائيل بايد در سه مرحله از 13 درصد از كرانه باختري عقبنشيني كند در حالي كه اين رژيم  تنها از 2 درصد اين منطقه عقبنشيني كرده است.  مسئولان فلسطيني همچنين ديدار باراك و ياسر عرفات را كه  قرار است امروز صورت گيرد، مهم توصيف كردند. 
