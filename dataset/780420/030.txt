   داوود محمدي  اشاره:  جامعه مدني به عنوان شيوه اي از زندگي اجتماعي يا هدفي  در فرآيند توسعه، از زمان جنبش مشروطه خواهي در جامعه  ايراني مطرح گرديده و در زمان هاي مختلف همواره قرائت  خاص خود را داشته و به عنوان موضوعي چالش برانگيز مورد توجه طيف هاي گوناگون قرار گرفته است، پس از انتخابات  دوم خرداد 1376، در اين زمينه مطالب بسياري مطرح شده است  اما در مقاله زير نويسنده با نگاهي به موءلفه هاي جامعه  مدني و تبيين انديشه پردازان اين تئوري، گزينه هايي از جمله آزادي، قانون گرايي، تفكر عقلاني، كرامت انسان و خردگرايي ديني را در چارچوب نقش نظام تعليم و تربيت در تحقق جامعه مدني مورد بررسي قرار مي دهد.  گروه مقالات  طرح جامعه مدني در حقيقت تاملي نو و دوباره به كيفيت  حيات در متن جامعه و چگونگي زيست اجتماعي براساس رويكرد واقع بينانه و منطقي نسبت به موضوعات و پديده هاي  اجتماعي مي باشد. چنين مفهومي در طول زمان متناسب با شرايط در معرض تغيير چه از لحاظ شكل و چه از لحاظ مفهوم  و محتوي قرار گرفته است. نبايد فراموش كرد كه مفهوم  جامعه مدني هرچند كه از غرب گرفته شده اما حالت تقليدي  آن مورد توجه نيست بلكه كيفيت آن بايد اقتباسي بوده و به  عنوان شكلي از زندگي اجتماعي با واقعيت هاي جامعه ايراني  پيوند داده شود.  در جامعه مدني همواره اين اصل مورد توجه قرار مي گيرد كه  داشتن حق انتخاب و مشاركت در تصميم گيري ها برخلاف  تفكرات توتاليتارستي و دگماتيستي امتيازي نيست كه از جانب دولتمردان و نخبگان سياسي جامعه به شهروندان از روي  كرم عطا شده باشد، بلكه حقي است ذاتي و بنيادي كه ريشه  در حكمت خداوندي داشته تا بدين طريق ارزش و كرامت انسان  بيش از پيش پاس داشته شود. در چنين جامعه اي براساس چنين  تفكري اقتدار شهروندان رسميت مي يابد و حوزه آن  گسترده تر مي شود و حقوق شهروندان رسميت مي يابد و حوزه  آن گسترده تر مي شود و عموم شهروندان اين امكان را مي يابند تا به طور مساوي در فرايندهاي سياسي و اجتماعي،  مشاركت جسته و داوري و راي نظر آنها در تصميم گيري هاي  جمعي مورد توجه قرار گيرد.  در جامعه مدني، انسان از حالت منزوي خارج شده و به عنوان  عضوي فعال در جريانات اجتماعي قرار مي گيرد به طوري كه  آهنگ زندگي در جامعه براساس يك روند پويا و روبه جلو در جهت ايجاد مطلوب ساختارهاي حيات جمعي جريان مي يابد.  در چنين شرايطي است كه نگرش انسان نسبت به هستي و حتي  خالق ذوالجميلش براساس يك معني شناسي پويا مفهوم منطقي  پيدا مي كند وانسان از چهارچوبهاي فكري بسته و جزم گراي  گذشته رهايي يافته و رويكردهاي عقلاني محور فعاليتهايش  قرار مي گيرد و روحيه نقادي جوهره اصلي فكرسازي مي شود و قراردادهاي اجتماعي متناسب با شرائط تعديل مي شود و حتي  مفهوم ديني نه تنها به حاشيه رانده نشده بلكه از بدرنگي هاي ديكته مابانه بشري رهايي مي يابد و زمينه  خردگرايي ديني فراهم مي شود تا دين از حالت ارتزاق شخصي  و گروهي خلاص شده و شكل واقعي سازندگي در جهت معني  بخشيدن به حيات اجتماعي پيدا مي كند.  در تبيين نوع زندگي در جامعه مدني و در برخورد با افكار و عقايد به روشهاي مسالمت آميز و صلح جويانه برخورد مي كنيم كه شيوه هاي آمرانه و خشونت آميز در نظر پيروانش  چيزي مضحك و برگرفته از يك وضعيت بربريت، بدويت و ناشي  از رشد نيافتگي فرهنگي، تلقي نمي شود.  با نگاهي به موءلفه هاي جامعه مدني و تبيين  انديشه پردازان اين تئوري، گزينه هايي از جمله آزادي،  قانون گرائي، تفكر عقلاني، كرامت انسان و خردگرايي ديني  بيشتر مورد نظر است كه نقش نظام تعليم و تربيت جامعه در اين ارتباط مورد بررسي قرار مي گيرد.  1- آزادي  آزادي جزء ذات انساني است و سلب آن موجب نزول او به  مرتبه حيوانيت شده و سبب هرز استعدادهاي آدمي مي گردد.  از لحاظ فلسفي آزادي از اهم حقوقي انسان مي باشد به طوري  كه تصور انسان واقعي بدون بهره مندي از آزادي امكان پذير نيست.  يكي از اصول تربيت كه مورد نظر و مداقه عموم علماي تعليم  و تربيت است اصل حريت مي باشد چرا كه آدمي اين ثمره  بي همتاي آفرينش از آغاز تولد به طور فطري طالب و جوياي  آن بوده و هر امر و عملي كه سبب ايجاد مانع در كسب آزادي  او باشد برايش دردزا و رنج افزون است. تعبيري است از امانوئل كانت كه غلامحسين شكوهي در كتاب مباني و اصول  آموزش و پرورش بدان اشارت نموده است كه "عشق به آزادي  چنان در طبع آدمي قوي است كه وقتي به آزادي خو گرفت،  هرچيزي را به خاطر آن فدا مي كند" اما آنچه كه از تاريخ  تعليم و تربيت جوامع برمي آيد اين است كه چنين حقي بيشتر مورد اجحاف واقع شده و در تشخيص مصداق صحيح آن چه خطاها و لغزشهايي كه نشده است.  بايد قبول كرد كه آزادي لازمه رشد همه جانبه مورد تربيت  به ويژه رشد اخلاقي اوست. تا زماني كه اين گوهر هستي و آدمي و اين موهبت عظيم از انسان سلب شود به فعليت رساندن  استعدادها و قوا چيزي صرفا" ذهني و دور از امكان تحقق  خواهد بود.  در اين راستاست كه مي بايد نظام تعليم و تربيت در كل و برنامه هاي درسي در جزء موجبات آشنايي دانش آموزان به  عنوان صاحبان اصلي فردا با مفهوم آزادي و تميز آن از تعبيرات ديگر و تفهيم ارزش و پيامدهاي اجتماعي آن شده و روشهاي صحيح استفاده از آن را در قالب موضوعات درسي و محتواي آموزشي مورد تعليم قرار دهند چرا كه هرچند عشق به  آزادي فطري انسان است، چگونگي استفاده درست از آن از طريق آموزشهاي صحيح ميسر مي باشد.  بايد اضافه كرد كه مدرسه هرچند كه بايد آموزش دهنده  مفهوم آزادي به دانش آموزان باشد مي بايستي خود برمبناي  رعايت اصل آزادي اداره شود، چون در اين صورت است ميل به  آموختن فزوني مي يابد و انگيزه حضور داوطلبانه در مدرسه  عينيت مي يابد و زندگي اجتماعي از انسانهاي آزادانديش و آزاديخواه برخوردار خواهد بود.  2- قانونمندي  زندگي اجتماعي مبتني بر نظم بوده و از طريق استقرار و اجراي قانون عملي مي شود. از رويكردهاي مورد توجه در تعليم و تربيت كه براساس الگويي از روش حل مساله شكل  گرفته است، آماده ساختن دانش آموزان براي مواجه شدن با موقعيت هاي پيچيده متنوع و غيرقابل پيش بيني در زندگي  اجتماعي آينده مي باشد كه در اين ميان اصل سنديت از اصول  تربيت بيشتر مورد توجه است.  به تعبيري اصل سنديت گرايش به رعايت قواعد از طرف مربي و هم از طرف دانش آموز جهت قانونمند شدن فعاليتها براي  استقرار نظم در حيات اجتماعي دارد.  دانش آموز بايد ياد بگيرد كه ضروري است از برخي اميال  باطني خويش جهت منافع ديگران صرفنظر كرده و از يك سري  قراردادهايي كه زائيده شرايط و واقعيات زندگي اجتماعي  مي باشد، پيروي نمايد.  در اين باره فرض قانونگذار درباره رفتار قانوني اين است  كه همه بايد از قانون مطلع باشند و براساس يك اصل حقوقي  عدم اطلاع از قانون، رافع مسئوليت نيست. اين امر از وجود يك تناقض در متن جامعه خبر مي دهد و حل اين تناقض از طريق كاركردهاي تعليم و تربيت جهت آشنا ساختن  دانش آموزان با قوانين موجود در جامعه، ميسر مي باشد چرا كه از طريق برنامه هاي درسي در طول مقاطع مختلف تحت  عنوان موضوعات اجتماعي مي توان دانش آموزان را از طريق  آشنايي با قوانين موجود و پرورش انسانهاي قانون گزين،  زمينه زندگي اجتماعي مبتني بر نظم و قاعده، فراهم ساخت.  ادامه دارد 
