   گزارشي از همايش نكوداشت استاد سيد جلال الدين آشتياني  * استاد آشتياني در واقع راه تجديد حيات فلسفه را در دوره معاصر گشودند و در حقيقت اين امر را كه اساتيد سلف  ايشان بنيان گذارده بودند در مقام شاگردي خلف به اوج  رساندند جستارگشايي: در جهان امروز انگاره هاي فلسفي با نگرش  روشمند و علمي به بحث گذاشته مي شود و سخن از انسان  دين ورز در منظرهاي مختلف دين پژوهي مورد مداقه قرار مي گيرد. محققاني آگاه و ژرف نگر نيز از منظر معرفت شناسي فلسفي به دين نظر كرده، خبر از تغيير و تحول  معرفت ديني و تفكيك آن از جوهر ايماني دين مي دهند، در اين وادي بر محقق بايسته است كه علاوه بر فلسفه،  عشق آموز نيزباشد تا بدين وسيله در ورطه افراط و تفريط و انحطاط فكري دچار نشود ازجمله اين بزرگان، فيلسوف معاصر استاد سيد جلال الدين آشتياني مي باشد كه در جوار بارگاه  قدسي حضرت ثامن الحجج(ع)فارغ از تدريس و كناره از محفل  انس اخوان الصفا به تمكين رسيده و سير در حكمت و عرفان  اسلامي را گزيده و از اين آرامش حرارت شمع وجود خود را به وسيله مقالات و تاليفات به دوستداران فلسفه، حكمت و عرفان اسلامي مي بخشد.  استاد آشتياني كه از زمره حكماي متاله اسلامي است در سال  1304 در آشتيان زاده شد قلم را در توصيف اين بزرگمرد، به  سالك آفاق تفكر معنوي اسلام، "هانري كربن "مي سپاريم:  " هانري كربن "در بيان تاليفات استاد مي نويسد:  " هم اكنون آثار او- كه حاصل تعليمات سنتي استادان پيشين  است- داراي اهميت است: رساله اي درباره وجود از ديدگاه  عرفان و فلسفه: شرحي برمقدمه شرح داوود قيصري بر فصوص الحكم ابن عربي كه مجلد اول آن مسايل اساسي عرفان  را تجديد و مورد بررسي قرار مي دهد; تصحيح چندين متن با حواشي و تعليقات بسيار ژرف مانند شرح لنگرودي بركتاب المشاعر ملاصدرا، متن شواهد الربوبيه ملاصدرا با شرح  سبزواري، تصحيح شانزده رساله... و بالاخره اقدامي كم  سابقه كه همان انتشار منتخباتي از آثار حكماي الهي ايران  از ميرداماد و ميرفندرسكي تا زمان حاضر است... اين  منتخبات نه يك ترازنامه، بلكه نقطه آغاز خواهد بود"  مطلبي كه از پي مي آيد گزارشي است از همايش نكوداشت  استاد سيد جلال الدين آشتياني كه در خردادماه امسال در مشهد برگزارشد. توجه شما خوانندگان گرامي رابه اين گزارش  جلب مي نماييم.  گروه معارف  اين همايش با سخنان دكتر فريدزاده، مشاور رئيس جمهوري كه  به نمايندگي از وي شركت كرده بود، آغاز به كاركرد. دكتر فريدزاده در بخشي از سخنانش گفت: هركس در محضر آموزگار ما حضرت استاد سيد جلال الدين آشتياني به قصد نوشيدن از ساغر حكمت و زلال معرفت زانو به زمين زده باشد، با مشاهده تقرين ملكوتي در سيماي هميشه دردمند و متفكرانه  اين بزرگ با سبابه ارادت و اشارت ازحصر عقل رها و نگين  حكمت را در انگشتري قلبش احساس خواهد كرد. محضر استاد فقط صداي آواز پر جبرييل را به گوش نيوشاي مستمعان  نمي رساند و تنها تشنگان معرفت را از حكمت العين خرد جاودان نمي نوشاند و فقط ايشان را با مائده هاي آسماني  حكيمان بزرگ آشنا نمي كند بلكه در كنار درياي صبور و متين با آموزش محبت و عطوفت جان مضطرب آموزنده را آرامش  مي بخشد.  دكتر فريدزاده در بخش ديگري از سخنانش با اشاره به  تعابيري چون: درد وطن، غريب و بازگشت(نوستالژي)و با تاكيد براينكه "اين وطن مصر و عراق و شام /نيست اين وطن  جايي است كورانام نيست "گفت: آن ناكجا آبادي كه دل ارباب بينش به اميد وصل او" هموم جان نمي شود" و جان اهل معرفت  به ياد آن "خدمت تن نمي كند" هم مطمح نظر اهل تفكر همچون  استدلاليان و مشائيان است و هم مطلوب هر طالب و عارفي  همچون اشراقيان مجاور كوي شهود و سالكان مخاطر ديار ماورا مي باشد. چنين اشتياقي "ازدم صبح عدم تا آخر شام  قفس" برهمين مدار بوده است و خواهد بود.  عارف بزرگ حضرت مولانا جلال الدين رومي در توصيف چنين  نظري از نيستان سخن مي گويد و درد را حاصل اين هجران ها و جدايي ها مي داند. درد و عشق همزاد و همراهند و منشا تفكر و معرفت، پس تفكري كه از سر درد نباشد" از افسردگي  است". "آنكه او بي درد باشد رهزن /است زان كه بي دردي  انالحق گفتن است "آن هم نه انالحق حلاجي كه انالحق  فرعوني.  درد آدمي زاد در اين غربتكده غم غربت است و اميد رجوع به  اصل و بازگشت به وطن است كه "غريب را دل سرگشته با وطن  باشد". هر فيلسوفي كه به نحوي سيري از ظاهر به باطن و از ما به العرض به ما به الذات كند مسافر است و هر مسافري  غريب، پس رابطه فلسفه و فيلسوف با" نوستالژي "نسبتي است  روشن و پيوندي است وسيع.  در محضر استاد دل و جان با آفرينش ظرايف و طرايف تازه  مي گشت و سر سويداي عشق در افشاني مي نمود. شيوه استاد در پرورش متفكر حقيقي و آزادانديش تا بدانجاست كه  آموزگار ما را" سيدالاحرار" لقب داده اند.  ديگر سخنران اين نكوداشت دكتر مصطفي محقق داماد بود و گفت: آقا سيدجلال الدين آشتياني حكيمي شيعي و ايراني است.  سير عنصر حكمت در درياي مواج علم استاد، سكانداري،  عشق آموز را مي طلبيد تا از موج عظيم فلسفه صدرايي به  سلامت گذشته سفينه ايراني خود را با بادبان هاي تشيع به  سر منزل مقصود برساند. اين بادبان زخم خورده از حوادث  گوناگون همواره نگاهدارنده ژرفاي نامحسوس اسلام بوده است  و جنبه باطني آن را علي و پيشوايان مذهب با تقريب و تزكيه باطن انسان به منصه ظهور مي رساندند.  از دغدغه هاي هميشگي علماي شيعه فراموشي باطن و پرداخت  به توسعه قلمرو خاكي توسط زمامداران وقت بوده است كه  متاسفانه در مقاطعي از گذر زمان، اسلام به اين ورطه  افتاد و ظاهر آراسته و رنگين آن حجابي براي آشكار شدن  عمق تهي و جان خالي از روح آن مي شد.  استاد ما سيد جلال الدين آشتياني براي گذر از اين دوره  كه بر سر راه فلسفه پديد آمد با شرحي كه به مقدمه قيصري  نگاشتند انصافا" از عهده كار برآمده و با انطباق  انديشه هاي ابن عربي با تفكرات شيعي، اين بادبان زخم  خورده را ترميم نمودند. ايشان سعي در احياي حكمت 5 قرن  اخير داشتند تا اهميت اين سفينه نجات بخش براي فرزندان  اين ديار روشن شده و با نقش بسزاي گذشتگان علم در رهايي  از موج هاي سهمگين انحطاط آشنا شوند.  مشغله ديگري كه فكر استاد را به كار گرفته است مشتعلتر كردن چراغ فلسفه ايران و پرتوافشاني آن در اقصي نقاط دنيا است. تلاش ايشان در زنده نگه داشتن اين كشور به  عنوان سرزمين خود بسيار حايز اهميت مي باشد و اين،  پشتكار و همت والاي شاگردان خلف ايشان را مي طلبد تا هدايت اين كشتي عشق را تا سر منزل مقصود به عهده گيرند.  ايران در پذيرفتن اسلام به عنوان دين حق و حقيقت به قلل  انسانيت دست يافت و استاد آشتياني، يكي از آنهايي است كه  منت دين را بر چشم نهاد و بر گسترش دانش آن همت گماشت،  اما هيچ گاه حكومت اعراب را نپذيرفت و با استفاده از مباني تشيع واقعيت منور دين حق را كه بر سينه پيامبر نازل شده بود در آغوش كشيد و خود فاني درگاه تفسير و تعليم شد.  سخنران بعدي اين جلسه دكتر داوري اردكاني رئيس فرهنگستان  علوم بود كه طي سخناني گفت: گستره فلسفه عرصه غربت و مهجوري است، فيلسوف منزوي و تنهاست، آنچه مبرهن است اين  انزوا دوري از مردم نيست بلكه فيلسوف متفكر فقط در حق  تفحص و سفرالي الحق تا سفرالي الخلق را با اتكاي به درد عشق و هدايت پير آفرينش سير مي كند.  حضرت استاد آشتياني در واقع راه تجديد حيات فلسفه را در دوره معاصر گشودند و در حقيقت اين امر را كه اساتيد سلف  ايشان بنيان گذارده بودند در مقام شاگردي خلف به اوج  رساندند.  فلاسفه غرب، حكمت ايران را با ابن رشد خاتمه يافته  مي دانستند و اين نه به جهت بي اطلاعي آنان از سير حكمت  در ايران كه از تهي بودن اين مقام در حد اعلاء خبر مي دهد. با پيدايش بزرگمرد فلسفه اين قرن و آفرينش  رساله اي در خصوص ملاصدرا دركي جامع و تام از اين فيلسوف  بدست دارند و در حقيقت گونه اي جديد از فلسفه اسلامي را تقرير فرمودند.  سخنران ديگر دكتر معين وزير فرهنگ و آموزش عالي بود كه  حضور در اين مراسم را يكي از دلپذيرترين، شيرين ترين و خاطره انگيزترين لحظات عمرش برشمرد و ارج نهادن به مقام  والاي عالمان و دانشمندان را نه نكوداشت آنان كه نياز و ضرورت متن جامعه دانست.  وي گفت: گوهر حيات هر جامعه اي قوه عاقله آن است و براي  كشف اين جوهر حرمت نهادن به انديشه و انديشه ورزي در اولويت قرار دارد.  گزارش از: مهدي عليزاده 
