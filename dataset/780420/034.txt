   براساس آئين نامه كنترل آلودگي صوتي، كه به تصويب هيات  دولت رسيده است عاملان ايجاد اين نوع آلودگي به 30 هزار تا يك ميليون ريال جريمه محكوم خواهند شد بوق زدن هاي ممتد، از جمله عوامل اصلي آلودگي صوتي در تهران است. براساس يك پژوهش، هر شهروند تهراني در عمر خود هفت ميليارد بار صداي بوق مي شنود. آيا در آئين نامه  كنترل آلودگي صوتي، مجازاتي هم براي آنها كه بي رويه بوق  خودرو را به صدا در مي آورند انديشيده شده است؟ گروه شهري: بيشتر شهروندان تهراني در مناطقي زندگي  مي كنند كه سروصدا در آن مناطق تا 80" دسي بل "مي رسد و اين ميزان سروصدا براي يك منطقه مسكوني با توجه به  استانداردهاي تعيين شده در كشورهاي مختلف بالاتر از حد مجاز محسوب مي شود.  خبرنگار ما در گزارشي در اين باره مي نويسد: به طور مثال  در جنوب و جنوب غربي تهران، به دليل سروصداي ناشي از ترافيك، سروصداي ناشي از فرودگاه و راه آهن، آلودگي صوتي  به عنوان يكي از آلودگي هاي زيست محيطي مسلط و دائمي كه  قطعا" ابتلا به اختلالات عصبي مزمن را در پي دارد، از سوي كارشناسان شناسايي شده است.  كارشناسان بر اين باورند كه يكي از زيانبارترين  آلودگي ها در مناطق شهري و صنعتي، آلودگي صوتي است و از منابع مهم آلودگي ها در محيط شهري مي توان از تردد خودروها، پرواز هواپيماها، حركت قطارها، فعاليت هاي  صنعتي و ساخت و ساز نام برد.  در شهري همچون تهران عواملي از جمله عدم رعايت الگوي  مناسب رانندگي، عدم رعايت استانداردهاي زيست محيطي در احداث بزرگراهها و خيابان ها، نزديكي منابع توليد آلودگي  صوتي به مناطق شهري، عدم رعايت استانداردهاي لازم در ساخت وسايل نقليه توليد داخل و بالاخره استفاده زياد از بوق اتومبيل ها سبب شده است كه ميزان سروصدا در اين شهر در حد بالايي قرار داشته باشد. از سويي قرار گرفتن  فرودگاه مهرآباد و مسير حركت قطارها در ناحيه شهري سبب شده است تا ميزان آلودگي صوتي در مناطق غرب و جنوب غربي  تهران به حد بحراني برسد.  براساس گزارش شركت كنترل كيفيت هوا- وابسته به شهرداري  تهران- وجود آلودگي صوتي بالاتر از حد مجاز موجب بروز عوارضي مخرب و جبران ناپذير در افراد مي شود كه با توجه  به مدت زماني كه افراد در معرض سروصدا هستند، نوع و ميزان سروصدا و نيز تفاوت هاي فردي ميزان بروز اين عوارض  متفاوت است.  عوارضي از قبيل اضطراب، خستگي، افسردگي، آسيب به سيستم  شنوايي، فشارخون، ميگرن، ناراحتي قلبي، زخم معده و روده  و گرفتگي عضلات ناشي از وجود سروصداي زياد در محل كار و يا زندگي افراد مي باشد.  طبق مطالعاتي كه در آلمان انجام شده است اثرات سوء ناشي  از صداي فرودگاه، كودكان ساكن در اطراف اين مناطق را بيش  از همه مورد تهديد قرار مي دهد. افزايش ضربان قلب و اختلال در سيستم عصبي و رفتاري از جمله عوارض مهم آلودگي  صوتي در اطراف فرودگاه مي باشند.  راههاي بسياري براي كاهش آلودگي صوتي وجود دارد كه از آن  جمله مي توان به تاثيرگذاري فضاي سبز اشاره كرد.  يك كارشناس سازمان پاركها و فضاي سبز شهرداري تهران  مي گويد: گياهان و فضاي سبز، ابزاري مهم براي جلوگيري از آلودگي صوتي است. اما بيشترين اثر فضاي سبز در كاهش  آلودگي صوتي، اثر رواني گياهان بر رهگذران است. گرچه صدا ممكن است رشد گياهان را به مخاطره اندازد، اما شاخ و برگ  درختان- به دليل قابليت انعطاف، نرمي و صافي ارتعاش صدا را جذب مي كنند و تنه و شاخه هاي سنگين نيز سبب انحراف  صدا مي شود همچنين اگر زمين پوشيده از چمن يا ساير گياهان پوششي باشد، مقدار قابل توجهي از امواج شكسته شده  توسط آنها جذب خواهد شد.  اين گزارش مي افزايد به تازگي معاون سازمان حفاظت محيط زيست، آلودگي صدا را مهم ترين منبع آلوده كننده هاي محيط زيست عنوان كرده و يادآور شده است: وسايل نقليه شهري به  خصوص موتوسيكلت، از عمده ترين منابع آلودگي صوتي به شمار مي آيد و از هر 100 شكايت مطرح شده در مورد آلودگي هوا،  90 مورد آن به آلودگي صدا مربوط بوده است.  اين مقام مسئول افزود: طبق اندازه گيري انجام شده، ميزان  آلودگي در برخي مناطق تهران از حد استاندارد بين المللي  بالاتر است، به همين مناسبت آئين نامه كنترل اين نوع  آلودگي، به تصويب هيات دولت رسيده و در آينده حد مجاز اين نوع آلودگي به تصويب شوراي عالي محيط زيست خواهد رسيد. بنابراين متخلفان از مقررات و آيين نامه آلودگي  صدا به 30 تا 300 هزار ريال و در صورت تكرار تا يك  ميليون ريال جزاي نقدي محكوم خواهند شد.  براساس اين آئين نامه همچنين توليدكنندگان وسايل نقليه  موظفند در ساخت وسايل نقليه استاندارد و حد مجاز آلودگي  صدا را رعايت كنند.  وي با بيان اينكه در آينده كليه ميني بوس هاي شهر تهران  گازسوز مي شوند، يادآور شد بر همين اساس، ورود و توليد ميني بوس ها كه حد مجاز را رعايت نكنند، ممنوع خواهد شد.  شايان ذكر است چندي پيش در پژوهشي كه توسط گروهي از كارشناسان ترافيك و نيز شنوايي سنجي انجام شده و خلاصه اي از آن نيز در روزنامه همشهري چاپ شد، اعلام شده  بود يك شهروند تهراني كه از ابتدا در اين شهر زندگي كرده  و به طور متوسط 70 سال عمر كند، در زندگي خود به احتمال  هفت ميليارد بار صداي بوق خواهد شنيد! 
