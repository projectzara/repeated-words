 * در بخش آب آشاميدني مشكل حادي در كشور وجود ندارد گروه شهرستانها: وزير نيرو در بازديد از طرح بزرگ انتقال  آب زاينده رود به استان يزد گفت: در بعضي از شهرها كه  داراي كم آبي مزمن بودند به طور طبيعي كمبود آب تا حدودي  وجود دارد اما در بخش آب آشاميدني در كشور مشكل حادي  وجود ندارد.  به گزارش خبرنگار همشهري در يزد مهندس بي طرف افزود:  كم آبي و خشكسالي باعث فشار به بخش كشاورزي شده و در سال  جاري آبي مجموعا" 26 درصد ميزان بارندگي كمتر از سالهاي  قبل بود و به همين دليل ديم زارها خسارت ديده و به  كشتهاي آبي متكي به منابع زيرزميني خسارت كمتري وارد شد.  وي گفت: كشتزارهايي كه متكي به منابع آب سطحي بودند و آب مورد نياز آنها از طريق مخازن قابل تنظيم تامين مي شده  خسارت ناچيزي ديدند اما كشتزارهاي آبي كه به طور مستقيم  از رودخانه آب مي گرفتند دچار مشكل شدند.  وي اظهار داشت: وظيفه مديران آب منطقه اي توزيع بهينه آب موجود بين بخشهاي آشاميدني، كشاورزي و صنعت و استفاده  موءثر از اين آب است و اميدواريم با بارندگيهايي كه در سال آينده خواهد شد كمبود باران امسال جبران شود.  وزير نيرو در مورد طرح انتقال آب زاينده رود به يزد گفت:  اين طرح با 81 درصد پيشرفت اجرايي مراحل نهايي را طي  مي كند و پيش بيني مي شود مرحله اول آن با ظرفيت 1280 ليتر آب در ثانيه در مهرماه امسال به بهره برداري برسد.  وي هزينه برآورد شده براي اجراي اين طرح را 533 ميليارد ريال بيان كرد و افزود: تاكنون 460 ميليارد ريال از محل  اعتبارات عمومي، عوارض استان، تسهيلات بانكي، كمكهاي  رياست جمهوري و منابع داخلي هزينه شده است كه براي اتمام  آن 73 ميليارد ريال نياز است. 
