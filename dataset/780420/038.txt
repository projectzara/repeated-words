 * پيش بيني مي شود درآمد ايران از جهانگردي در برنامه  سوم به چهار ميليارد دلار برسد گروه شهرستانها: معاون امور بين الملل سازمان ايرانگردي  و جهانگردي كشور گفت: نمايشگاه بين المللي غذاهاي سنتي  با همكاري كشور آلمان دي ماه امسال در ايران برگزار مي شود.  به گزارش خبرنگار همشهري در خرم آباد امامي در جلسه  شوراي ايرانگردي و جهانگردي لرستان افزود: همچنين در سال  2001 كه سال گفتگوي تمدنها نامگذاري شده است همايشي با عنوان همايش بين المللي عشاير در لرستان برگزار مي شود.  وي به توانايي ها و استعدادهاي صنعت ايرانگردي و جهانگردي در لرستان اشاره كرد و گفت: بهره گيري و استفاده بهينه از مواهب طبيعي و خدادادي استان لرستان نه  تنها زمينه جذب جهانگردان را فراهم مي كند بلكه به ايجاد فرصت هاي شغلي در استان كمك خواهد كرد.  وي با اشاره به اين كه در سال گذشته 750 هزار جهانگرد از جاذبه هاي تفريحي و سياحتي ايران ديدن كرده اند افزود:  در اين مدت 650 ميليون دلار از محل جهانگردي عايد كشور شده است.  وي با اشاره به اين كه در دو سال اخير تعداد جهانگرداني  كه به ايران سفر كرده اند 33 درصد افزايش داشته است  افزود: اميد مي رود در سال آينده يك ميليون گردشگر از جاذبه هاي تفريحي و سياحتي ايران بازديد كنند و درآمد حاصل از صنعت گردشگري كشور در برنامه سوم توسعه به چهار ميليارد دلار برسد.  وي گفت: تلاش بر اين است كه سازمان ايرانگردي و جهانگردي،  مراكز و معاونت سياحتي كه به طور مستقل عمل مي كنند با سازمان ميراث فرهنگي، سازمان صنايع دستي و بخشي از سازمان حفاظت محيط زيست ادغام شود و به يك سازمان  بزرگ تر زير نظر رئيس جمهوري و به رياست معاون  رئيس جمهوري تبديل شود. 
