 آيت الله موسوي اردبيلي با صدور بيانيه اي، خواستار برخورد قاطع با عوامل تهاجم به كوي دانشگاه شد. متن  بيانيه ايشان به شرح زير است:  انقلاب اسلامي ايران به اقرار دوست و دشمن مردمي ترين  انقلاب در تاريخ نهضت ها خوانده شده است كه رهبر فقيد آن  حضرت امام خميني(ره)دو مركز حوزه و دانشگاه را سنگرهاي  مقدم مي ناميد و از طلاب و دانشجويان به عنوان پيشگامان  نهضت و پيروزي انقلاب اسلامي ياد مي كرد.  اگر استقلال و آزادي دو شعار اساسي و اصلي انقلاب اسلامي بوده و هست، اساس نظرپردازي و تلاش براي تحقق آن  از دو مركز حوزه و دانشگاه سرچشمه گرفته و از انديشه  فرزندان مردم يعني طلاب و دانشجويان برخاسته است. آنان  كه محيط حوزه علميه را به اغتشاش مي كشانند و يا در نيمه هاي شب به محل امن خوابگاه دانشجويان حمله ور مي شوند و دانشجويان مسلمان ما را مورد ضرب و شتم قرار مي دهند و به شهادت مي رسانند با اساس انقلاب يعني  استقلال و آزادي به معارضه و مقابله برخاسته اند.  كساني كه از اين عناصر و گروههاي خودسر و خشونت طلب حمايت مي كنند، بدانند كه مسير اينگونه رفتارها به حذف  پيشگامان انقلاب اسلامي يعني حوزه و دانشگاه از صحنه  مي انجامد و اگر تا دير نشده است چاره انديشي نكنند،  كيان نظام اسلامي را در خطر خواهند انداخت. اينك بدانيد كه دنياطلبان قدرت پرست بدترين خوره مقدس ترين نهضت ديني  يعني انقلاب اسلامي شده اند و حركات زشت آنان جامعه را از باور ديني و اعتقادي دور مي سازند، در حالي كه دامن  شريعت حنيف و روحانيت تشيع از اينگونه اعمال ننگين مبرا است.  اينجانب در حالي كه از يكسو نگاه به دوران پرعظمت  امام(ره)و دستاوردهاي گرانمايه دوران انقلاب دارم و از سوي ديگر با اندوه و غم اخبار حوادث زشت اخير را تا حد شهادت دانشجويان جوان، موءمن و متعهد در نيمه هاي شب مي شنوم، اين مصيبت را به بقيتالله الاعظم امام زمان  روحي له الفداء تسليت عرض مي كنم و جا دارد تا به  كساني كه به لحاظ دنياطلبي دچار مكر الهي شده اند هشدار دهم كه تا دير نشده است، عبرت بگيرند و بگذارند تا دمل هاي چركين از ساحت مقدس انقلاب اسلامي و جامعه ديني  ايران پاك سازي شود. ترديد نداشته باشيدكه روح امام  خميني(ره)و شهداي انقلاب از چنين اعمال ننگين، بيزاري و تبري مي جويند. تا دير نشده است طراحان و مجريان حادثه  هجوم به خوابگاه دانشگاه بايد شناسايي و به محاكم قضايي  تحويل داده شوند.  در پايان با تسليت به همه طلاب و دانشجويان عزيز و خانواده هاي گرامي آنها يادآور مي شوم كه براي تحقق  اصلاحات و رفع نواقص، دولت كنوني بيش از هر چيز نيازمند آرامش و امنيت است و نبايد بگذاريم دشمنان داخلي و خارجي  با تشنج و خشونت زمينه هاي عدم اعتماد و مشاركت مردمي را فراهم سازند.  از درگاه الهي خاضعانه مي خواهم تا ما را در آنچه رضاي  اوست موفق و موءيد دارد و همگي ما را پاسداران صديق خون  شهداي انقلاب اسلامي و راه امام خميني(ره)قرار دهد. 
