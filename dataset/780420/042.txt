 قم- خبرنگار همشهري: درپي حوادث اخير كوي دانشگاه تهران  پيامي از سوي آيت الله يوسف صانعي منتشر شد.  متن اين پيام به شرح زير است:  ملت بزرگ ايران، حوادث تلخ و ناگواري كه بعد از دوم  خرداد و شكل گيري دولت كريمه جناب حجه الاسلام والمسلمين  آقاي خاتمي دام عزه كه خود از آنها كم و بيش اطلاع داريد،  هر يك ا ز آنها مصيبتي بزرگ براي اسلام و مسلمين  بوده و هست و بعد از قتلهاي زنجيره اي و بعضي از قضاياي  ديگر حادثه تاسف آفرين حمله به كوي دانشگاه و خوابگاه  دانشجويان عزيز و فرزندان ملت شهيدپرور و پيروان امام  امت سلام الله عليه، اگر نگوييم دردناكترين و ناراحت كننده ترين از همه آنها مي باشد قطعا" يكي از بزرگترين مصيبتهاي انقلاب و نظام مقدس جمهوري اسلامي است  و چگونه چنين نباشد و حال آن كه تعالي و ترقي و خودكفايي  مملكت به فيضيه و دانشگاه وابسته است. كه يكي در مسير تقويت ايمان و درك قوانين و فرهنگ غني اسلام حركت مي كند و ديگري در راه ترقي و تكامل علمي و پيشرفت علوم مورد نياز بشر كه تحصيلش واجب كفايي است، قدم بر مي دارد و چگونه چنين نباشد و حال آن كه چهره نوراني حكومت اسلامي  با حمله به مراكز علم و انديشه و فكر و به خاك و خون  كشيده شدن دانشگاه و تخريب آن و مصدوم و مجروح نمودن عده  زيادي از دانشجويان و دستگيري عده اي و د هها نوع جنايت  ديگر ممكن است خداي ناخواسته با تبليغ نادرست دشمنان  اسلام كدر گشته و تصور شود كه اسلام دين خشونت و جهل و ظلم و تزوير است نه دين علم و سهولت و عدل و حرمت تدليس  و دورويي، و خداي ناخواسته اگر كار گروه فشار و قوم بدتر از مغول ولو به نظر يك نفر به حساب دولت و نظام گذاشته  شود براي هميشه فاتحه صدور مكتب رهايي بخش اسلام و انقلاب آن خوانده خواهد شد.  بايد همه دلسوزان و علاقه مندان نظام اسلامي اين گونه  حركتها را در حد توان و قدرت با حفظ امنيت و آرامش محكوم  نموده تا دست اندركاران مقصر و آگاه اين گونه جريانات  بدانند مورد نفرت و نفرين مردم بوده و هستند و اينجانب ضمن خواستار رسيدگي و مجازات عاملين و مسببين فكري و عملي اين گونه ناامني ها و پاسخگويي هر مسئولي در حيطه  مسئوليتش و محكوم نمودن آن و اداي سلام و احترام به همه  دانشجويان و دانشگاهيان و محصلين و اساتيد آنها از خداوند توانا نصرت همه مسلمانان و مخصوصا" دانشگاهيان را در رفع ظلم و ستم و تحقق عدل خواستارم. بايد از امام امت  ياد بگيريم كه چگونه در تمام مراحل از بهشتي ها،  مطهري ها، موسوي خوئيني ها و كني ها و كروبي ها و شهيد عراقي ها و چمران ها و ديگران از فرزندان انقلاب و نهضت  حمايت مي نموده و چگونه تمام عنايتش متوجه به مردم و خود را خدمتگزار آنها مي دانسته و چه ارزشي را براي  دانشگاهيان در كلمات و سخنانش همراه با اعمال و رفتارش  قائل و معتقد بوده، و چه اصل مترقي را در قانون اساسي  براي آنها ترسيم نموده.  آري، در ساعات نوشتن اين گونه تذكرهاي ديني و ملي و دوستانه مطلع شدم كه گفته مي شود چند نفر از دانشجويان  عزيز در حمله جمعه هيجدهم تير به دانشگاه تهران به  شهادت رسيده اند، اما خدا كند كه درست نباشد و چنين  اتفاق بزرگي نيفتاده باشد والا همه ماها در مقابل خون يك  انسان عادي چه رسد به چند دانشجو و متعلم علي سبيل  النجاه مسئوليم، و بايد پاسخگوي ملت شريف و خانواده هاي  داغدارشان باشيم و به امام زمان(عج)و دوستان و همه  همسنگرانشان و خانواده هاي محترمشان تبريك و تسليت عرض  نماييم و در اين رابطه اگر خداي ناخواسته درست باشد مطالب و مسائل ديگري هست كه اگر خداوند توفيق داد به عرض  ملت بزرگ ايران خواهم رساند. 
