 دفتر تحكيم وحدت با صدور بيانيه اي درباره وقايع اخير كوي دانشگاه خواستار ريشه كن شدن عوامل اين وقايع شد.  متن بيانيه به شرح زير است:  بار ديگر دستان پليد انحصارطلبان از آستين محفل نشينان و قاتلان آشكارجوانان دانشجو بيرون آمد و جنايتي ديگر رقم  خورد. گويي خشم و نفرت و كينه ديرينه جريان استبداد ايراني از دانشجويان پاياني ندارد. از وقوع حادثه 16 آذر سال 32 كه دانشجويان مظلومانه به جرم آزاديخواهي قرباني  شدند تاكنون همچنان آماج تهاجم گسترده حمله استبداد و امروز استبداد ديني قرار گرفته اند. عاملان دين فروش  فاجعه اخير نه امروز بل سالهاست كه در اين ديار به نام  دين، ولايت و اسلام پنجه بر رخسار دين و مشت بر دهان  آزادي مي كوبند و اين در حالي است كه مسئولان امر جز سكوت و تماشاي جفاهاي اين سالها هيچ رسالتي احساس  نمي كنند. افشاي بخش اندكي از برنامه هاي گسترده  محفل نشينان رسوا و اعتراف صريح مقامات مسئول مبني بر فريبكاري، توطئه گري و فساد اين به اصطلاح حافظان نظم و امنيت عمق فاجعه را نشان مي دهد. هر چند كه معاون اسبق  امنيت داخلي وزارت اطلاعات يعني عامل وقوع قتلهاي  زنجيره اي مرده است اما وقوع فاجعه اخير كوي دانشگاه  تهران نشان مي دهد كه طراحان و آمران واقعي هنوز زنده اند. ريشه كن نمودن اين شجره خبيثه كه سالهاست در خاك آماده فضاي بسته سياسي كشور به خوبي رشد نموده است  به جد نيازمند عزم ملي و شناختن دقيق آفتهاست. با اين  رويكرد جهت به بار نشستن خواستهاي دانشجويان كه در زير به بخشي از آن اشاره مي گردد تحصني از ساعت 10 صبح روز يكشنبه مورخ 20/4/78در محل كوي دانشگاه تهران از سوي  اتحاديه انجمنهاي اسلامي دانشجويان(دفتر تحكيم وحدت) برگزار مي گردد بدينوسيله از عموم مردم، گروهها و شخصيتهاي سياسي - فرهنگي كشور دعوت بعمل مي آيد. دفتر تحكيم وحدت در خاتمه، خواسته ها را اينگونه فهرست كرده  است:  1- بركناري و محاكمه تيمسار لطفيان  2- افشا و محاكمه مسببين حادثه اخير از صدر تا ذيل  3- عذرخواهي رسمي شوراي امنيت ملي و اعاده حيثيت  دانشجويان 4- تفويض اختيارات كافي به وزارت كشور در مورد نيروهاي  انتظامي 
