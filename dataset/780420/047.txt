   دانشجويان با سردادن شعار از مسئولان بلندپايه كشور خواستند با عوامل تهاجم به كوي دانشگاه برخورد قانوني  كنند گروه سياسي: گردهمايي دانشجويان در اعتراض به توقيف  روزنامه سلام و تهاجم گروههاي فشار و نيروي انتظامي به  خوابگاه دانشجويان دانشگاه تهران روز گذشته در مقابل  سردر دانشگاه تهران برگزار شد.  به گزارش خبرنگار همشهري در تجمع گسترده ديروز كه با حضور هزاران تن از دانشجويان دانشگاه تهران و چند دانشگاه ديگر، و به دعوت انجمن اسلامي دانشگاه تهران و علوم پزشكي تهران برگزار شد دانشجويان با سردادن شعارهاي  مختلف اعتراض و انزجار خود را نسبت به عملكرد بانيان  فاجعه حمله به خوابگاه دانشجويان اعلام كردند. دانشجويان  كه شماري از آنان به نشانه عزاداري براي قربانيان سربند و بازوبند سياه بسته بودند با هدايت مجري برنامه  شعارهايي سردادند كه مضمون بيشتر آنها درخواست رسيدگي  مسئولين بلندپايه كشور به حادثه تهاجم به كوي دانشگاه  بود.  در مراسم دانشجويي ديروز كه گروهي از مصدومان و مجروحان  واقعه كوي دانشگاه هم در آن حضور داشتند يكي از دانشجويان بازداشت شده طي سخنان كوتاهي در مورد چگونگي  حمله مهاجمان و ماهيت آنها گفت: مهاجمان كه با ورقه هاي  فلزي و آهني به جان بچه ها افتادند به سه گروه تقسيم شده  بودند: گروه اول شبه نظامياني بودند كه به همه دستور مي دادند و وقتي به آنها غيرقانوني بودن اقدامشان تذكر داده شد رسما" اعلام كردند هيچ كس را به رسميت  نمي شناسند. گروه دوم نيروهاي ضدشورش بودند كه پس از آنها وارد صحنه حادثه شدند و گروه سوم عوامل نيروي  انتظامي بودند كه با دانشجويان با خشونت برخورد كردند،  اين د انشجو ضمن اعلام نام فرد مسئول نيروي انتظامي كه  در جريان ضرب و شتم دانشجويان در خوابگاه و نيز در بازداشتگاه حضور داشته گفت: تيمسار.. يكي از مسئولين  نيروي انتظامي تهران ضمن به كارگيري خشونت عليه  دانشجويان درخوابگاه، در بازداشتگاه نيز رسما" به ما گفت  " ما خواستيم زورمان را به شما نشان دهيم. اگر شما سه  هزار نفر هم باشيد، ما همه شما را مي توانيم بكشيم "!  اين دانشجو ضمن تاكيد بر اين نكته كه محكوم كردن عملكرد نيروي انتظامي از سوي دانشجويان الزاما" به معناي زير سئوال بردن بدنه مردمي و زحمتكش اين نهاد نيست از مسئولين و دستگاههاي ذي ربط خواست هر چه سريعتر با روشن كردن ماهيت عوامل مهاجم و آزادكردن دانشجويان  دستگير شده در جهت احقاق حقوق دانشجويان گام بردارند.  در مراسم روز گذشته گروهي از سخنرانان كه از دانشجويان  دانشكده هاي مختلف دانشگاههاي تهران بودند با طرح  تضييقاتي كه طي سال هاي گذشته در حق دانشجويان انجام  گرفته خواستار پاسخگويي مسئولين شدند.  يكي از مسئولين دفتر نمايندگي ولي فقيه در دانشگاه تهران  نيز ديروز با حضور در جمع دانشجويان معترض طي سخناني قصد دلجويي ازدانشجويان را داشت كه سخنانش با اعتراض  دانشجويان مواجه شد و وي ناچار تريبون را ترك كرد.  مجري مراسم در اواسط برنامه دانشجويي همچنين اعلام كرد دكتر معين وزير فرهنگ و آموزش عالي در اعتراض بر وقوع  فاجعه خوابگاه دانشجويان ضمن اظهار تاسف شديد استعفاي  خود را تقديم رئيس جمهوري كرده است.  دانشجويان شركت كننده در مراسم با شنيدن اين خبر ضمن  سردادن شعار" وزير انقلابي تشكر تشكر" اقدام وزير آموزش  عالي را مورد تاييد قرار دادند. متن استعفانامه دكتر معين به طور جداگانه در شماره امروز منتشر شده است.  مجري تجمع روز گذشته در بخشي از برنامه با خاطرنشان كردن  اين نكته كه نماينده وزارت كشور در تماس با آنان قول  پيگيري و به مجازات رساندن عاملان تهاجم را داده تاكيد كرد: به اعتراض خود تا روشن شدن تمام مسائل مرتبط با حوادث روز پنجشنبه و جمعه در كوي دانشگاه ادامه خواهيم  داد. دانشجويان حدود ساعت 15 از برابر دانشگاه پراكنده  شدند اما ساعت 30/18 بار ديگر در برابر كوي دانشگاه  تهران اجتماع كردند.  بنا به گزارش خبرنگار همشهري همچنين جمعه شب در ادامه  تجمع دانشجويان نيز در كوي دانشگاه گروهي از چهره هاي  سياسي و مسئولين دولتي به منظور ديدار با دانشجويان و همدردي با آنان در جمع دانشجويان در كوي دانشگاه تهران  حاضر شده و با ايراد سخنراني به آنان قول مساعد دادند كه  به موضوع حادثه ياد شده به سرعت و دقت رسيدگي خواهد شد.  از جمله تاج زاده معاون سياسي اجتماعي وزير كشور با حضور در جمع دانشجويان تاكيد كرد بنا به تصميم شوراي تامين  استان تمام دانشجويان دستگير شده آزاد خواهند شد.  تاج زاده در سخنان خود كه با استقبال پرشور دانشجويان  روبه رو شد تاكيد كرد: عده اي درپي آن هستند كه  برنامه هاي دولت را عقيم گذارند و برخورد با دانشجويان  نيز در همين چهارچوب انجام شده است.  در خاتمه تجمع دانشجويان در مقابل دانشگاه همچنين اعلام  شد برگزاري مراسم عزاداري صبح دوشنبه(فردا)ساعت ده صبح  در كوي دانشگاه برگزار خواهد شد. 
