 گروه سياسي: در پي مسايل اخير كوي دانشگاه تهران مصطفي  معين وزير فرهنگ و آموزش عالي ديروز در نامه اي خطاب به  آقاي سيد محمد خاتمي رئيس جمهوري اسلامي ايران استعفاي  خود را اعلام كرد.  در اين نامه كه نسخه اي از آن به خبرگزاري جمهوري اسلامي  ارسال شده، آمده است: وقوع حادثه تاسف بار ورود نيروي  انتظامي به كوي دانشجويان دانشگاه تهران و ضرب وشتم  دانشجويان مظلوم و بي گناه در نيمه شب جمعه 18 تيرماه جاري كه منجر به هتك حرمت دانشگاه و حيثيت  دانشجويان و دانشگاهيان گرديد، قابل قبول بر اساس هيچ  مبنا و مصلحتي نيست.  در بخشي از اين نامه آمده است: اينجانب اين حادثه را اقدامي مشكوك در جهت به آشوب كشيدن جامعه و اخلال در روند توسعه سياسي و تضعيف نظام جمهوري اسلامي مي دانم.  اين نامه مي افزايد: از آنجا كه علي رغم تلاشهاي فراوان  از نيمه شب گذشته براي كنترل و مهار اين اقدام ها، هيچ  ثمري بر آن مترتب نديدم لذا به دليل پاسخگو نبودن در برابر وظايف الهي، مسئوليت قانوني و مظلوميت و بي پناهي فرزندان ملت و خانواده هاي نگران آنها و آثار و پيامدهاي ناگوار اين قانون شكني هاي خشونت گرايانه و آشوبطلبانه استعفاي خود را از مسئوليت وزارت فرهنگ و آموزش عالي تقديم مي دارم.  در بخش پاياني اين نامه آمده است: از خداوند بزرگ صبر وتوفيق جنابعالي را در اين شرايط حساس براي پاسداري از ميراث هاي گرانقدر انقلاب اسلامي ونظام برآمده از خون  شهيدان مسالت دارم. 
