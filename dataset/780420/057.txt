 آقاي سيدرضا اكرمي نماينده مردم تهران در مجلس شوراي  اسلامي درباره سرمقاله "آشتي قانون و حقوق "كه 20 خرداد در همشهري چاپ شده است، نامه اي به روزنامه فرستاده اند.  بخش هايي از نامه آقاي اكرمي به شرح زير است:  1- بكارگيري جمله "زبان هياهوئي مخالفانش "چه مقصدي را پي مي گيرد ملامت، تحقير، يا تحريك. موضوع استيضاح  (مهاجراني)درست يا نادرست حق نماينده و نمايندگان است،  مطرح شد و تمام شد.  2- جمله "از آن پس نمايندگان مردم با رويكردي  واقع بينانه به مقوله وكالت "ادامه توهين و تحقير است،  تاكنون واقع بينانه نبوده و اكنون شده و مي شود. نويسنده  محترم يادداشت ! استيضاح يعني روشنگري و وضوح طلبي، به  طور حتم راي ندادن و دادن در آن وجود ندارد، ابتدا مي خواهند اشكالات در روال قانوني طرح شود و پاسخ داده  شود تا در نهايت تصميم بگيرند نه اينكه از آغاز استيضاح  راي معلوم باشد.  3- جمله "طرح توليد ستيز تغيير قانون كار" ادامه ماجرا نمي باشد. اولا" اگر حوصله مي شد كه طرح به يك نتيجه  مشخص مي رسيد بهتر مي شد قضاوت كرد.  زيرا اين طرح مربوط به كارگاههاي جديد و خدمات بود و كارگران تازه به كار مشغول شده و به هيچ وجه شامل  كارگران شاغل حال و گذشته نبود، و ثانيا" عمده ترين محور اين طرح خدمات بود نه توليد، و ثالثا" عنوان تغيير قانون  كار، خلاف انصاف است قانون كار بيش از دويست ماده دارد و اين طرح حالت تبصره گونه و يا حداكثر اصلاح يك ماده بود نه تغيير قانون كار.  4- جمله "نمايندگان مردم وقتي فارغ از فشارهاي آشكار و نهان فرصت مطالعه مي يابند" بيانگر چه جهت و سمت مي باشد،  اين فشارها از كجا است و نداشتن فرصت مطالعه، بدليل كار متراكم است يا بي تفاوتي؟ 5- جمله "لغزيدن كشور به سوي تالي فاسد مصوبات ناسنجيده " چقدر تحقير و توهين را بر دوش نمايندگان مي گذارد، مگر براي بررسي طرحها و لوايح آئين نامه وجود ندارد، مگر مذاكرات به طور علني پخش نمي شود، مگر خبرنگاران در جايگاه مجلس شاهد مذاكرات طبيعي نيستند، مگر در نهايت به  نظر حقوقدانان و فقيهان آنان نمي رسد، چرا با اين سير بررسي، مصوبات ناسنجيده مي شود، و تالي فاسد بوجود مي آورد.  6- جمله "برگرداندن نظام كارمزدوري به كشور" چقدر نيش  دارد اولا" طرح به خدمات بيشتر توجه داشت نه توليد اصطلاحي، ثانيا" طراحان مي گفتند كار ايجاد مي كند نه  بيكاري، صبر مي شد تا نتيجه آن ظرف 6 سال هم چون نتيجه  قانون كار فعلي معلوم گردد، نه اينكه در دو حوزه بحران  بيافريند. 
