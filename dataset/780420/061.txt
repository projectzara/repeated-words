 فينال جام حذفي كشور توازن قوا در سه خط اصلي ميدان     استقلال و پيروزي در نبردي ديگر و اين بار در جام حذفي  كشور، محمد تقوي هنوز مرد اول جناح راست استقلال است و افشين پيرواني در اوج بلوغ بازيگري از اين ميدان نقطه  آخر تيم ملي را جستجو مي كند. اين بازي براي حسين عبدي  هم مي تواند يك ديدار خداحافظي باشكوه باشد.  گروه ورزشي: ورزش نوعي جوانمردي است. نوعي افتخار است،  مجموعه اي از اخلاقيات و علم زيباشناسي است كه در اقصي نقاط كره زمين انسانها را از تمام طبقات اجتماعي به  خدمت مي گيرد و درجمعي برادرانه به جنبش و تحرك  وامي دارد.  ورزش محسوس ترين و حقيقي ترين نوع آموزش و پرورش است،  پرورش شخصيتهاي اجتماعي ورزش همان گونه كه افلاطون  مي گويد فرهنگ است، چرا كه حركات ورزشي به زمان و مكان  وقوع آن معني مي بخشد و اين معني صرفا" به خاطر ارزشي  است كه از آن حاصل مي شود. در روشنايي روز ابتدايي ترين  ارزشها را اگرچه عميق ترين و وسيع ترين ارزشها نباشد،  مردم و فضا را به نمايش مي گذارد و بالاخره ورزش فرهنگ  است چرا كه خالق زيبايي است، به ويژه براي كساني كه  كمترين امكان را در بهره گيري از زيبايي ها دارند. ورزش  مكتب شرافت است مكتب پند و اندرز و مقوله اي كه اساطير را در بر مي گيرد. فوتبال به عنوان يكي از پديده هاي  اجتماعي قادر است تا جنبه هاي زندگي را در قالبهاي  انساني برجسته كند و به شيوه اي هماهنگ نوعي يگانگي  به وجود آورد فوتبال در ذات خود منشاء خشونت نبوده بلكه  چنين مي نمايد كه فرصتهاي بيشتري را براي بروز آن فراهم  مي آورد.  ميزان ناهنجاري در فوتبال نسبت به جمعيت و بازيكنانش  بسيار اندك بوده، اما اگر اين ميزان را به درصد ناچيزي  كاهش دهيم آن زمان ذات معصوم فوتبال برملا مي شود و ارزشهاي انساني و اجتماعي آن نيز از قالب حجيمش بيرون  مي زند و طراحان(بازيكنان)آن نيز شخصيتهاي واقعي خود را نشان مي دهند.  براي آنكه فوتبال بدون تنش هاي معمول در مسير مكتب شرافتمندانه خود پيش رود، عوامل جانبي مي توانند بسيار در تغيير حالات حاد يك بازي موءثر باشند.  تبليغات، انتظامات و حتي اجراي بازي در حال و هواي  مناسب در شكل گيري اوليه يك تنش بسيار موءثر است. اين  زمينه را چه كساني بايد فراهم كنند و چه نيرويي آنرا اجرا نمايد؟ فرهنگ فوتبال در اين بعدش نيز قابل بررسي است و پيش  گيرنده و ما اكنون در اين مرحله ايم و بايد آن را بسازيم.  پيروزي و استقلال سمبل فوتبال و تماشاگران ما در قالب مسئولين نمادين اخلاق امروز به ميدان مي روند. آن  بازيكني كه اين فرهنگ را شناخت در كوتاهترين زمان به هدف  انساني خود مي رسد و آنكه آن را درك نكرد در ورطه  فراموشي بيراهه هاي خاكي را طي مي كند.  سيامك قليچ خاني  امروز دو تيم بزرگ كشور چهل و ششمين ديدار تاريخ خود را در قالب فينال جام حذفي برگزار مي كنند. چهل و شش مصاف  كه هر كدام براي خود خاطراتي دارد كه حاصل آن(16)پيروزي  براي استقلال،(11)برد براي پيروزي و(18)تساوي است.  اما بازي چهل و ششم براي خود حكايتي دارد چرا كه  اين بار اين بازي در پي(بازيهاي دو تيم پرطرفدار كه از يك شهر هستند در دنياي فوتبال به بازي دربي مشهوراست) بايد يك برنده داشته باشد تا قهرمان جام حذفي مشخص شود.  پيروزي با قهرماني درجام آزادگان حضورش را در جام  قهرماني باشگاههاي آسيا مسجل كرد و استقلال هم با رسيدن  به اين مرحله راهي مسابقه هاي جام برندگان جام باشگاههاي  آسيا خواهدشد. اما اين امتيازها دليلي نمي شود تا دو تيم  نسبت به اين بازي و فتح جام حذفي كشور بي تفاوت بمانند.  پيروزي در اوج آمادگي جسماني وارد اين بازي مي شود. اين  تيم با پرويز كماسي به شرايط ايده آل بدني رسيده اما اشكالات كوچك اين تيم هنوز مشهود است. پيروزي اين بار بدون عابدزاده و با داود فنايي به ميدان مي آيد.  دروازه باني جوان و جسور كه هنوز تا حدودي خام است و شايد اين بي تجربگي تا حدودي از اعتماد به نفس مدافعان  پيروزي بكاهد.  افشين پيرواني، مهدي هاشمي نسب و بهروز رهبري فر سه  مدافع متمركزي هستندكه در اين ميان پيرواني با تجربه  بسيار نقطه اطمينان اين خط است. اين سه به درك متقابل  رسيده اند و از لحاظ دفاع و مشاركت در طرحهاي هجومي  فوق العاده اند. در جناح راست هادي مهدوي كيا قرار مي گيرد و در جناح چپ ميان برزگر و انصاريان، هنوز ترديد است انصاريان از لحاظ دفاعي مطمئن تر است و برزگر اگرچه  هنوز با پيروزي به ميدان نرفته اما يك چپ پاي كلاسيك و تهاجمي است در ميانه ميدان استيلي، عبدي و حلالي بازي  مي كنند. عبدي بايد بجنگد تا استيلي و حلالي بازيسازي  كنند و در خط حمله، پايان رافت و بزيك قرار مي گيرند،  زوجي كه خيلي زود به هماهنگي رسيدند. در استقلال هم  برومند درون دروازه است. استقلال با برومند هنوز خاطرات  خوشي در مقابل پيروزي ندارد و او در اين بازي نشان خواهد داد كه دروازه بان بازيهاي بزرگ هست يا خير؟ جواد زرينچه درنقطه آخر خط دفاعي بازي مي كند و حسن زاده يكي ازمدافعان يارگير است اما براي نفر سوم اين  مثلث سه نفر نامزد هستند كاظم محمودي، سهراب بختياري زاده و محمدرضا مهدوي، شايد براي مهار رافت  بهترين نفر مهدوي باشد.  تقوي در جناح راست بازي مي كند و در جناح چپ هم بين  چيني و يا نوازي، يكي انتخاب مي شود.  در ميانه ميدان مثلث فكري، دين محمدي و مجيدي قرار مي گيرند مانند پيروزي در استقلال هم، فكري قرار است  بجنگد تا مجيدي و دين محمدي بازيسازي كنند بايد ديد در اين پيكار اصلي كدام مثلث پيروز خواهد شد.  در خط حمله هم در غياب موسوي كه راهي آلمان شده است،  فردملكيان و هاشم حيدري بازي مي كنند. آيا اين دو مهاجم  كه از نظر بدني ضعيف و شكننده هستند مي توانند از سد هاشمي نسب و رهبري فر عبور كنند. شايد استقلال با عادل  حرداني بهتر به هدف برسد. 
