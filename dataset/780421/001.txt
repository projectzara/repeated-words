   اشاره: جمشيد آهنگراني در اصل مهندس آرشيتكت است.  دانشگاه علم و صنعت درس خوانده و اراكي است. آهنگراني از سال 1354 فعاليت هاي رسمي خود را با كار در سينماي آزاد و ساخت فيلم هاي كوتاهي چون "شب غريبه "آغاز كرده است.  اولين فيلمش "جوانمرد" و دومين فيلمش "شبيخون "نام دارد.  * آيا سينما بايد لزوما" تاثيرگذار باشد؟ اساسي ترين اصل در سينما، وجه تاثيرگذار آن است. مخاطب عام يا خاص تفاوتي ندارد بلكه اصل هدفمند بودن سينماست.  * آيا در شبيخون اين اتفاق رخ مي دهد؟ تا حدي بله. البته اين را هم لحاظ بكنيد كه تعريف هر سازنده اي از هدفمند بودن فيلمش، با يك فيلمساز ديگر متفاوت است يك كسي ممكن است به جهت فرهنگ شناسي، بوم  شناختي يا حالا وجوه ديگر فيلمش را بسازد، من با ديدگاه  خاص خودم.  * البته ديدگاه خاص شما در سينما بيشتر تجاري به نظر مي رسد... اينطور نيست؟ من يك كارگردان تجاري ساز هستم. اين را هم انكار نمي كنم.  اما رعايت فرم هايي كه بتواند بر تماشاگر تاثيرگذاري  حسي بيشتري داشته باشد، برايم اهميت ويژه اي دارد.  * شبيخون در كوتاهترين بيان يعني چه؟ يعني احقاق حق، حركت در جهت پيدا كردن "خود".  * ببينيد مفاهيم به خودي خود نمي تواند تاثيرگذار باشد;  بگذاريد منظورم را طور ديگري بيان كنم تمام فيلم هايي  كه به لحاظ محتوايي و خط محوري داستاني از چنين مضاميني  بهره مي گيرند، چنان تكراري شده است كه به ورطه كليشه  صرف غلتيده است. مثلا" ما در تمام فيلم هايي كه از قصه هايي مشابه فيلم شبيخون بهره مي گيرد، "بتمن "هاي بد سگال كراوات زده داريم كه دور يك ميز مي نشينند و براي  " آدم خوبه "فيلم تصميم هاي خطرناك مي گيرند. يا زنهاي  چنين فيلم هايي كه تماما" نقش حاشيه اي دارند و حتي  كودكان خردسالي كه همه شان مثل هم حرف مي زنند و مثل هم  بازي مي كنند. يا قهرمان فيلم كه يك بزن بهادر است و اصلا" هيچ اسلحه اي هم براو كارگر نيست. يا جنس  ديالوگ ها، صحنه آرايي ها، لحظات اكشن و دهها مثال ديگر.  حرف من اين است آيا شما به عنوان يك اكشن ساز فكر مي كنيد اين فيلم ها هنوز هم مي تواند تاثيرگذار باشد؟ اين خيلي طبيعي است كه يك فيلمساز اكشن ساز براي بيان و انتقال حرف هايش، از عناصر و مفاهيم شناخته شده  بهره گيرد. يعني صورت هاي آشنايي كه براي مخاطب چنين  فيلم هايي، ديگر صورت مساله حل شده و تعريف شده اي است.  حالا شما از همين تعريف شده ها به عنوان "كليشه "ياد مي كنيد، باشد، مهم نيست. منتهي مساله اين است كه اين  كليشه ها در برخورد و تلاقي با يكديگر چگونه به تشكيل يك  درام و تراژدي بيانجامد.  * چرا خلاقيت در شكستن قالبهاي كليشه اي در كليت فيلم  شما اتفاق نمي افتد؟ چون خلاقيت هاي فيلمساز هميشه در برخورد با نقطه  " محدوديت "ها دچار افول و ركود مي شود يعني محدوديت هاي  موجود من فيلمساز را ناچار از بهره گيري از اجزايي خاص  مي كند. مثلا" شما درباره فيزيك و ظاهر بتمن هاي فيلم  گفتيد اين آدم ها در عالم حقيقت هم چنين هستند همين  تيپ ها را دارند با همين كراوات با همين نوع گويش، چگونه  مي شود به خلاف آنچه هستند، آنها رابه تصوير كشيد.  * اعتراض جدي ديگري هم به چنين فيلم هايي وارد است. يعني  اينكه يك عكس از" شاه "مي گذارند كه يعني تمام اين  اتفاقات آن زمان رخ داده است ; آيا اين به نظر شما شانه  خالي كردن از يك مسئوليت بزرگ يعني "واقع بيني "نيست.  يعني شما به عنوان سازنده چنين فيلم هايي به آساني  مي گوييد كه هر چه فساد و رشوه و چه وچه بوده، مربوط به  گذشته است و اين به نوعي سبك تر كردن وزنه زمان كنوني  است و اين اتفاقا" به مفهوم كاهش از وجه اثرگذاري فيلم  است...  حرف شما صحت دارد. چنين فسادهايي تنها به زمان گذشته  مربوط نمي شود. كمااينكه حوادث و اتفاقاتي كه هر روزه در اجتماع روي مي دهد، هشدار دهنده چنين واقعيتي است. ولي  واقعا" شما چرا محدوديت ها را در نظر نمي گيريد. مگر مي شود چنين مضاميني را وصل به زمان حال كرد و به تصوير كشيد.  * البته اين فقط يك توجيه است نه چيزي بيشتر.. در همين  شرايط هم فيلم هايي ساخته شده كه بيان ملتهبترين و بغرنج ترين مسائل امروز ايران است و حوادث آن در همين  ايران امروز، مي گذرد، هيچ ربطي هم به گذشته ندارد و با توجه به تمام محدوديت هايي كه شما از آن ياد كرديد در عالي ترين شكل ممكن ساخته شده اند و البته وجه تاثيرگذار خود را هم حفظ كرده است پس نمي توان توجيه شما را قبول  كرد...  شبيخون چگونه مي توانست در زمان حال بگذرد، در صورتي كه  حتي براي سكانس محاصره نيروهاي امنيتي، نيروهاي انتظامي  اجازه استفاده از لباس خود را- حتما" - نمي دادند. چون  حساسيت زا است. چون لابد فكر مي كنند اگر در فيلمي، بتمن  فيلم لباس فلان نيرو را بپوشد، توهين به آن نيروست.  بنابراين در فيلم مي بينيد كه ما از چگونه لباسهايي  استفاده كرده ايم.  * شما تماما" از محدوديت ها مي گوييد. ولي در صحنه هاي  اكشن و زد و خورد كه ديگر- به نوعي البته - محدوديتي وجود ندارد. مثلا" در فيلم شما انفجارها يكجا رخ مي داد،  آدم ها يك كيلومتر آن طرف تر مي افتادند.  بله. ولي اين به شرايط توليد هم بستگي دارد. يعني اين هم  مهم است كه شما در انتخابهايتان تا چه اندازه با محدوديت يا آزادي مواجه هستيد. فيلم هاي اكشن هميشه  همراه با محدوديت هاي بودجه و مالي است. ما تقريبا" در تمام صحنه هاي اكشن ناچار از استفاده از افرادي بوديم كه  براي اولين بار مقابل دوربين قرار گرفته بودند.  * ببينيد اين اتفاق حتي درباره شخصيت ها و تعريف قصه هم  اتفاق مي افتد. مثلا" پيشينه دوستي فرهاد و خسرو كه ما اصلا" نمي بينيم و گفته هاي ناقصي كه حكايت از دوستي  ديرين آنها دارد يا دليل جدايي خسرو از فرنگيس كه بازهم  در سطح باقي مي ماند يا ارتباط خسرو و برادرش كه خيلي  سطحي به آن پرداخته شده است يا درگيري كه در خانه يكي از رده هاي مياني اتفاق مي افتد و يا...  ببينيد در قصه اصلي، به تمام آدم ها پرداخته شده بود.  فلاش بك هايي بود كه ارتباط فرهاد و خسرو را تصوير مي كرد و بنابراين مخاطب را به نوعي مثل اكنون دچار پرش  نمي كرد. اما آن فيلم حداقل 3 ساعت زمان مي برد كه با زمان تعيين شده براي فيلم هاي سينمايي، يعني 80 تا 85 دقيقه همخواني نداشت.  * اين واقعيتي است كه حداقل در تهران ديگر فيلم هاي اكشن  جوابگو نيست آيا شما تجاري سازان هيچوقت فكر نكرده ايد تا چه اندازه در تنزل سطح سليقه تماشاگر و به ويژه مخاطب شهرستاني سهيم هستيد؟ اين عرف سينماست كه شهرستان ها پذيرش بيشتري براي  فيلم هاي اكشن دارند. همچنانكه مثلا" در تهران فيلم هاي  اجتماعي و ملودرام. اما به نظر من همين فيلم اكشن را هم  مي شود به گونه اي ساخت كه از نگاهي عاميانه برخوردار نباشد و كوشش آن رشد سطح سليقه تماشاگر باشد اما البته  اين ذائقه كلي نيست. يعني هيچ چيز تدوين شده اي وجود ندارد كه تماشاگر شهرستاني فقط اكشن را مي پسندد.  * فكر نمي كنيد تماشاگر ايراني ترجيح مي دهد يك اكشن  تمام وكامل امريكايي را نگاه كند تا يك اكشن كپي شده  ناقص ايراني را.  - نه. حتي در پيش از انقلاب هم اين تجربه شده است.  ايراني جماعت دوست دارد قهرمانش همسو با ذائقه خودش باشد.  دوست دارد جنس و فضاي زندگي قهرمان هايش به خودش نزديك  باشد. يعني قهرماني كه در آميزش با فرهنگ ايراني به  قهرمان گري مي پردازد شما" افعي "را ببينيد نمونه اي از فيلم هاي" Rambo" است ولي همين فيلم ببينيد با چه  استقبالي روبه رو شد چون جنس قهرمانش ايراني است. 
