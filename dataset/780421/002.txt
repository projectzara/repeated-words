 شايد حديث پايمال شدن حقوق نيمه بشريت يعني زن، قديمي و تكراري باشد ولي از آنجا كه مصاديق آن با وجود رشد و توسعه فرهنگي جوامع، هنوز نيز به اشكال مختلف و در برخي  موارد با قوت تمام وجود دارد، روايتي شنيدني است.  تهمينه ميلاني كه فيلم دو زن از او در حال حاضر در سينماهاي تهران اكران شده است از جمله راويان اين حديث  است كه براي بيان خود از ابزار هنري اش به شكلي جذاب و ديدني استفاده كرده است.  موضوع و ساختار اين فيلم نسبت به فيلم هاي قبلي ميلاني  از جمله "ديگه چه خبر" و" افسانه آه "خيلي دور نيست ولي  در جايگاه بهتري قرار دارد. شايد بتوان گفت پخته تر و كامل تر از آنهاست.  ظاهرا" شهامت و جرات زنان در ساخت و پرداخت فيلمهايي كه  موضوع آن مشكلات زنان و نابرابريهاي جنس زن و مرد است،  خيلي بيشتر از مردان است كه البته درك عميق آنها از اين  نابرابري و شايد تا حدي ذينفع بودن آنها در اين امر، به  اين شهامت دامن مي زند.  با" ديدن "و" شنيدن "فيلم "دو زن "مي توان دريافت كه  ميلاني به خوبي به اشكال اساسي يا به عبارت بهتر به  پيامد اصلي اين نابرابري پي برده و تاكيد روي مسئله اي  دارد كه با وجود بيشترين اهميت، به علت تكرار زياد عادي  شده و در اكثر موارد از چشم خود زنان نيز دور مانده است.  " فرشته "دانشجوي فعال رشته مهندسي، به علت مشكلاتي كه  پدرش، خاطرخواهش، همسرش، جامعه، عرف و قوانينش، براي وي  ايجاد مي كنند از تمامي برنامه هاي آينده و خواسته هايش  بازمي ماند و تا مرز از دست دادن هويتش پيش مي رود. در نهايت نيز با مرگ همسرش از اين ورطه نابودي و بي هويتي  نجات مي يابد و تازه آنجا نيز مي خواهد خود را براي  مبارزه با مشكلات ناشي از تنهايي و" ظاهرا" "بي سرپرستي  آماده كند و با آنها دست و پنجه نرم كند. هرچند كه  سرپرست هاي قبلي وي نيز كمكي براي او نبوده اند و فقط عنوان سرپرستي و قيمومت وي را به ناحق يدك مي كشيدند.  جالب اينكه وقتي فرشته در مقابل قاضي يا دادستان(هنگام  درخواست طلاق)مي ايستد و مي گويد اشكال همسرش اين است  كه مي خواهد هويت او را بگيرد و از او موجودي دلخواه خود بسازد، قاضي اصلا" حرف وي را نمي فهمد يا شايد نمي خواهد بفهمد و دنبال دلايل به ظاهر جدي تري مثل خرجي ندادن يا كتك زدن مي گردد. اين صحنه به خوبي به امكان از بين رفتن  وجود و اصل زن در تقابل با مرد و بدتر از آن عادي بودن  اين امر، اشاره مي كند و از طرفي ضعف قوانين را نسبت به  اين مسئله مهم بيان مي كند.  در صحنه اي از فيلم، "حسن "از فرشته گلايه مي كند و با ذكر جملاتي كه همه با كلمه مي خواستم شروع، و با كلمه  نگذاشتي تمام مي شود فقط به ذكر خواسته هاي خودش  مي پردازد بدون اينكه به طرف مقابل خود و خواسته هاي وي  كه شايد دقيقا" عكس خواسته هاي خودش باشد، توجهي داشته  باشد. البته در همين صحنه نيز فرشته خيلي خوب و واضح  پاسخ هايي مشابه جملات خود حسن به وي تحويل مي دهد و ظاهرا" او را تحت تاثير قرار مي دهد. او در اين جملات  خواسته هاي خود را كه هيچكدام غير معقول و زياده از حد نيست بيان مي كند و به ذكر موانعي مي پردازد كه مردان  اطرافش با اختيارداري و تصميم گيري به حق يا به ناحق، در راه رسيدن به اهدافش قرار داده اند.  با مرگ همسر فرشته در صحنه هاي پاياني فيلم، اين نتيجه  ملموس و واقعي حاصل مي شود كه علي رغم استثمار علني يا پنهاني وجود اكثر زنان در زندگي هاي مشترك، با توجه به  شرايط موجود در اجتماع از لحاظ عرف و از منظر قانون، راه  گريز يا مبارزه صريحي با اين استثمار وجود ندارد، مگر اينكه مرگ خط بطلان بر آن بكشد و غائله را مختومه اعلام  كند. تازه اين هم شروع مرحله پرنشيب و فراز بعدي است كه  فرشته با سوءالاتش از دوست خود، به خوبي اين مرحله را تصوير مي كند.  البته با ديدن فيلم سوءالاتي نيز در ذهن بيننده ايجاد مي شود. مثلا" آيا واقعا" شخص سمجي مانند حسن وجود خارجي  دارد يا حتي اگر دارد چگونه موفق به يافتن فرشته در شهرستان ديگري مي گردد؟ يا اينكه آيا مي توان شخصيت  خوش فكر، فعال و استقلال طلبي چون فرشته را به استيصالي  كه وي دچار آن شد كشيد البته به نظر من در شرايط فرهنگي،  اجتماعي موجود بخصوص در بعضي شهرستانها و خانواده هاي  سنتي، چنين چيزي بعيد نيست.  ولي شايد ايراد مهم تري كه مي توان به پرداخت شخصيت ها گرفت اين است كه حتما" نبايد همسر فرشته انسان بدبين و بي اعتمادي باشد كه فرشته را به آن وضعيت دچار كند يا زندگي مشتركشان را به سوي نابودي پيش ببرد. در واقع  خودخواهي و خودمداري مرد، خود به تنهايي مي تواند بار سنگيني از مسائل و مشكلات را به زن منتقل كند و اصلا" او را به سير تكاملي كه يك زندگي مشترك بايد در آن قرار گيرد، نديده بينگارد. مي خواهم بگويم با گذاشتن صفت  بدبيني و بي اعتمادي در همسر فرشته، شايد ذهن بيننده فقط به اين خصلت متوجه شود و همين را باعث تمام مشكلات بداند.  ناگفته پيداست كه بازي خوب هنرپيشه هاي فيلم بر جذابيت  فيلم افزوده است. به نظر مي رسد فيلم به دليل موضوع خوب و از طرفي به دليل اينكه ظاهرا" فيلمي احساسي و خانوادگي  است و اين فيلمها علاقه مندان زيادي دارد، در رده  فيلمهاي پرفروش قرار گيرد. ولي حيف است كه به اين فيلم  فقط با ديد يك فيلم ساده احساسي و خانوادگي نگريسته شود و به موضوع يا درونمايه اصلي آن توجهي مبذول نشود.  م. ذاكري سهي 
