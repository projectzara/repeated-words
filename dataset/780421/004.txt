 گروه اجتماعي: به نوشته مطبوعات سوئد، خشونت تعدادي از كودكان در ماه گذشته ميلادي در اين كشور سبب ايجاد فاجعه اي شد كه قرباني آن نيز يك كودك است.  به گزارش ايرنا به نقل از خبرگزاري رويتر از استكهلم، سه  كودك 12 ساله سوئدي با بي رحمي تمام يك كودك 4 ساله را كه سرگرم بازي در تفريحگاهي در 50 متري منزلش در حوالي  شهر" آرويكا" سوئد بود، ربوده و وي را در درياچه اي در نزديكي اين شهر غرق كردند.  يكي از افراد پليس اين شهر كه در غرب استكهلم قرار دارد،  در اين زمينه گفت: "براساس قانون كشور سوئد، پليس از كودكان زير 15 سال كه مرتكب جرمي شوند، فقط مي تواند،  پرسشهايي را مطرح كند، اما نمي تواند، اقدام رسمي در اين  زمينه انجام دهد. " وي در مورد نحوه قتل اين كودك خردسال توضيحي نداد و فقط اذعان داشت كه در اين قتل جزئياتي وجود دارد كه اگر بازگو شود، شايد كسي آن را باور نكند.  " لايلا فريوالدز" وزير دادگستري سوئد نيز به خبرنگاران  در اين زمينه گفت: "اين جنايت هولناك ما را وادار مي كند تا در مورد علت و راههاي جلوگيري از تكرار آن در جامعه  بيانديشيم و علت اين را كه چرا كودكان تا اين حد بي رحم  مي شوند، بيابيم. " به نوشته مطبوعات سوئد اين قتل نه تنها مردم شهر را كه  تمامي سوئديها را دچار شوك بزرگي كرده است. 
