 گروه اجتماعي: قائم مقام وزير فرهنگ و ارشاد اسلامي از روزنامه نگاران كشور خواست از گذاشتن قلم ها بر زمين  خودداري كنند و همچنان به انتشار خود ادامه دهند و در صحنه اطلاع رساني حضور داشته باشند.  مسجد جامعي قائم مقام وزير فرهنگ و ارشاد اسلامي يك شنبه  شب درمصاحبه اي با خبرگزاري جمهوري اسلامي در اين خصوص  اعلام كرد: اين وزارتخانه به منظور كمك به ايجاد شرايط مساعد براي رفع توقيف از روزنامه سلام و نيزرسيدگي  قانوني به اتهام اين روزنامه در دادگاه صالحي در حال  پيگيري موضوع و مذاكره با مقامات قضايي است.  وي گفت: سياست دولت آقاي خاتمي پرهيز از تشنج و ايجادفضاي آرام در كشور است. در اين شرايط حساس ضرورت  دارد كه مطبوعات كشورضمن دفاع از حقوق قانوني  روزنامه نگاران، همچنان در صحنه اطلاع رساني حضور داشته  باشند و امكان دهند تا از طريق مذاكره و گفت و گوراه حلي  براي رفع توقيف از روزنامه سلام پيدا شود. قائم مقام  وزير فرهنگ وارشاداسلامي افزود: بنابراين ما از روزنامه نگاران مي خواهيم كه در اين شرايط حساس بر ضرورت  حفظ آرامش تاكيد كنند وهمچنان به انتشار خود ادامه دهند.  خوشبختانه مردم به روزنامه ها اعتماددارند و حضور اين  رسانه ها در صحنه اطلاع رساني ضروري است.  اين درخواست قائم مقام وزير فرهنگ و ارشاد اسلامي به  دنبال اعلام همبستگي جمعي از روزنامه نگاران با روزنامه  توقيف شده سلام و خودداري آنان از انتشار روزنامه هايشان  در روز چهار شنبه هفته جاري صورت گرفت. 
