   اشاره; پژوهشكده زبان وگويش سازمان ميراث فرهنگي كشور،  در جهت تحقق بخشيدن به بخشي از اهداف سازماني خود و به  منظور مطالعه و پژوهش جدي تر بر روي كتيبه هاي ارزشمند كشور، چه كتيبه هاي پيش از اسلام و چه كتيبه هاي دوران  اسلامي، طرح هايي نو را در دست اجرا دارد.  يكي از اين طرح ها كه درگروه متون و كتيبه هاي كهن  پژوهشكده زبان وگويش در حال اجراست، طرح نمونه برداري  علمي به شيوه قالبگيري از كتيبه هاي ايران باستان است.  بر همگان روشن است كه اين يادگارهاي نوشتاري هر كدام به  سهم خود يكي از برگ هاي زرين و پرافتخار شناسنامه فرهنگي  كشور به شمار مي آيند، اين يادگارهاي گرانبها در شناخت  تاريخ، فرهنگ، تحول خط و زبان و اوضاع اجتماعي آن  روزگاران بسي كارسازاند. نمونه برداري از كتيبه هاي كشور در يك يا دو مورد خاص، توسط بيگانگان و پيش از انقلاب صورت گرفته است.  در سال 1377، نمونه برداري از دو كتيبه شاپور اول  ساساني در حاجي آباد فارس براي نخستين بار در كشور با موفقيت انجام شد.  در فروردين ماه سال جاري نيز، از دو كتيبه كرتير و كتيبه  سه زبانه شاپور ساساني در نقش رجب، قالبگيري به عمل آمد.  گزارش زير به معرفي و هدف هاي اين طرح اختصاص دارد.  كتيبه هاي كرتير و شاپور در نقش رجب در دامنه كوه رحمت  در فاصله يك و نيم كيلومتري جنوب استخر(تخت طاووس)و سه  كيلومتري شمال تخت جمشيد قرار دارند.  كتيبه مهم كرتير در كنار نقش مربوط به اعطاي مقام  پادشاهي از سوي اورمزد به اردشير نگاشته شده است. اين  كتيبه داراي 31 سطر است و در سمت چپ آن تصوير كرتير،  موبد بزرگ دوره ساساني ديده مي شود. قديمي ترين منبعي كه  نام كرتير در آن آمده، كتيبه سه زبانه شاپور اول در كعبه  زرتشت، واقع در نقش رستم است كه درحدود سال 257 ميلادي  نگاشته شده است. در زمان اردشير، كرتير بسيار جوان بوده،  ولي به احتمال، آن قدر استعداد داشته كه بتواند نام خود را در زمره بزرگان مطرح كند.  اين روحاني زرتشتي در كتيبه هايش به مقام و موقعيت خود از دوران حكومت شاپور به بعد مي پردازد از اردشير، در كتيبه هاي سرمشهد و نقش رستم نام مي برد، اما به موقعيت  خود اشاره اي نمي كند. آخرين بار نام كرتير در كتيبه  پايكولي نرسه به صورت "كرتير موبد اورمزد" ذكر مي شود.  از كرتير، چهار كتيبه به خط و زبان پهلوي در دست است:  1- كتيبه سر مشهد كه در 36 كيلومتري مغرب دهستان جره و هشتادكيلومتري جنوب كازرون واقع است.  2- كتيبه نقش رستم كه در زير نقش كرتير قرار دارد و بسيار آسيب ديده است.  3- كتيبه كعبه زرتشت كه در ضلع شرقي ديوار كعبه زرتشت و در زيركتيبه بزرگ شاپور قرار دارد.  4- كتيبه نقش رجب كه موضوع قالب گيري(نمونه برداري)بوده  و درنقش رجب واقع است.  موضوع كتيبه نقش رجب، شرح كشف وشهود و پيش گويي از زبان  كرتير است. در اين كتيبه ها كرتير از خواننده مي خواهد كه همانند او در دين(زرتشتي)استوار باشد و به اختصار شرح مي دهد كه براي آتشكده ها وموبدان اسناد بسياري  (موقوفات)را مهر كرده است. كرتير همزمان با شش پادشاه  ساساني از اردشير تا نرسه، بوده است. وي با دين هاي ديگر سخت به مبارزه برخاست. با وجود نقش بسيار مهم و غيرقابل  انكار كرتير در سياست ديني دوره ساساني، جاي بسي شگفتي  است كه نام او در كتابهاي پهلوي زرتشتي نيامده است.  در اينجا قسمتي از ترجمه كتيبه قالبگيري شده يعني كتيبه  كرتير درنقش رجب جهت آگاهي خوانندگان و علاقه مندان  تقديم مي شود:  1- و من كرتير در كشور به راستي برجسته ترين هستم و نسبت  به ايزدان  2- و سروران نيك خدمت گزار و نيك خواه بودم.  8- نشان بهشت و دوزخ به اين اعمال پارسايي و راه بدكاري.  9- معلوم مي شود.  18- بهشت است و دوزخ است و آن كه نيك كرفه گراو بسوي  بهشت رود.  19- آن كه بدكار است، او به دوزخ افكنده شود.  31- نوشته شد به توسط بختك دبير كرتير سرور.  كتيبه ديگري كه در نقش رجب قالبگيري شد، كتيبه متعلق به  شاپور است. اين كتيبه به سه زبان پهلوي، پارتي و يوناني  نگاشته شده است. اين كتيبه كوتاه هر چند به معرفي پيكره  شاپور مي پردازد، اما از نظر تاريخي و خط و زبان بسيار مهم است جايگاه خط و زبان يوناني و بدنبال آن جايگاه خط و زبان پارتي در زمان ساساني از اين كتيبه، نيك آشكار مي شود. زيرا پس از گذشت ساليان متمادي از شكست سلوكيان  بدست پارتيان(اشكانيان)و انتقال قدرت از دولت پارتيان  به دولت ساسانيان هنوز اين دو زبان، زبان وراني فراوان  داشته است. اگر مردم بسياري در زمان شاپور زبان يوناني  نمي دانستند، بي گمان شاپور اثر جاويد خود را به اين  زبان ترجمه نمي كرد.  به طور كلي نمونه برداري از كتيبه ها، به منظورهاي زير انجام مي شود:  1- با ايجاد گنجينه تخصصي نمونه كتيبه هاي كشور امكان  مطالعه و پژوهش دقيق تر بر روي اين يادگارهاي گرانبها براي تمامي پژوهشگران فراهم مي آيد.  2- با ايجاد گنجينه تخصصي نمونه كتيبه ها، امكان آموزش  خطهاي كهن براي دانشجويان رشته هاي مربوطه چون  باستان شناسي و زبانهاي باستاني فراهم و از اين راه،  ارتباط محكم تري با مركزهاي آموزش عالي ايجاد مي گردد.  3- وجود چنين گنجينه اي، سبب حفظ نمونه اي از هر كتيبه  كشور مي شود. با توجه به اين كه بسياري و شايد همه  كتيبه هاي كشور در معرض خطرهاي انساني و طبيعي قرار دارند، وجود چنين نمونه اي، كه در رنگ نيز به اصل همانند است، در صورت انهدام كتيبه اصلي براي انتقال به نسل  آينده مفيد خواهد بود. نمونه برداري از اين دو كتيبه هم،  چون كتيبه هاي قبلي با استفاده از سيليكون انجام گرفته  است. برخلاف ديواره پشتي قالبهاي قبلي كه از گچ بود،  ديواره پشتي اين قالبها از" فايبرگلاس "تهيه شده كه حمل  و جابه جايي آن بسيار آسان است. وجود قالبهاي منفي به  ما اجازه مي دهد كه در هر زمان و به هر تعداد كه بخواهيم،  مي توانيم كتيبه توليد نماييم. در حقيقت كاركرد يك قالب منفي، بسان "نگاتيو" فيلم هاي عكاسي است.  نمونه برداري از اين كتيبه ها بوسيله استاد هنرمند حسن  حاجي نوري انجام گرفته است.  * دكتر داريوش اكبرزاده  مديرپژوهشكده زبان وگويش  سازمان ميراث فرهنگي كشور 
