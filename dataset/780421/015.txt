 گروه اقتصادي: كميته اقتصاد مسكن براي توسعه بازار مسكن  در ايران و تامين منابع مالي لازم براي خريد قسطي مسكن  توسط مردم دوازده روش را تصويب كرد.  به گزارش روابط عمومي وزارت مسكن و شهرسازي در جلسه  ديروز كميته اقتصاد مسكن اين پيشنهادها در چارچوب خط مشي  كلي برنامه سوم بررسي و طراحي شد كه پس از بررسي هاي  كارشناسي دقيق تر براي تصويب به هيات دولت ارائه مي شود.  براساس اين مصوبات وزارت دارائي قانون ماليات ها را به  صورتي بازبيني خواهد كرد كه اقساط وام خريد رهني مسكن كه  از مجاري رسمي پرداخت مي شود از رقم درآمد مشمول ماليات  شهروندان كسر شود.  علاوه بر اين دولت به جاي سرمايه گذاري مستقيم، بخشي از منابع مالي را به شكل يارانه پرداخت خواهد كرد و در لايحه بودجه سال 79 رقمي رابه اين منظور اختصاص خواهد داد در اين پيشنهادها از وزارت دارائي و بانك مركزي  درخواست شده تا براي تشكيل نهادهاي مالي اين بخش در قالب موءسسه هاي اعتباري و پس انداز مسكن اولويت قائل شود.  در اين زمينه بر تشكيل صندوق پس انداز مسكن روستائي كه  تشكيل آن در كميته اقتصاد مسكن تصويب شده تاكيد گرديده  است.  كميته اقتصاد مسكن همچنين خواهان تبديل مشاركت مدني ساخت  و ساز به فروش اقساطي مسكن و جايگزيني سيستم پرداخت  پلكاني اقساط وام هاي خريد مسكن به جاي نظام اقساط مساوي  در نظام بانكي شده است.  در اين كميته همچنين براي حمايت از صندوق مسكن جوانان  پيشنهاد شده است تا هزينه هاي آب، برق و گاز از واحدهاي  عرضه شده توسط صندوق به نرخ هاي جاري و اقساط ده ساله  دريافت شود و دو درصد از كل فولاد توليدي كشور در صورت  تقاضاي صندوق به قيمت جاري در اختيار صندوق قرار گيرد و هزينه آن سه ساله از صندوق دريافت شود.  علاوه بر اين از محل بودجه هاي خاص و امكانات مالي  تشكيلات جوانان منابعي براي تامين مالي فروش بلندمدت  مسكن به جوانان در اختيار صندوق قرار گيرد. كميته اقتصاد مسكن همچنين پيشنهاد كرده است تا براي گسترش بازار مسكن  از طريق توسعه بازار اوراق بهادار مبتني بر اقساط وام هاي فروش اقساطي مسكن اقدام شود. براي رفع موانع  بازدارنده انبوه سازي و سرمايه گذاري در بخش مسكن نيز كميته اقتصاد مسكن پيشنهاد كرده است تا همه دستگاه هاي  مربوطه با سرعت نسبت به تعديل و همسو كردن ضوابط خود با سياست هاي تشويقي انبوه سازي و كوچك سازي اقدام كنند. 
