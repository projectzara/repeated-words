 تابستان و تعطيلات و اوقات فراغت دانش آموزان هر سال با موسم گرما از راه مي رسند. وسايل ارتباط جمعي هم بنا به  وظيفه از فراواني تقاضا و كمبود امكانات مي نويسند و مي گويند اما با وزش نسيم هاي خنك شهريور، بحث و قصه  اوقات فراغت مي ماند براي سال بعد.. در اين ميان بعضي  بحث ها تكراري اند مثل جوان بودن جمعيت كشور و فزوني  تقاضا بر امكانات در هر سالي كه مي رسد اما برخي  پيشنهادها براي حل مشكلات موجود از تازگي برخوردارند مثل  حرف هاي دانش آموزان كه مي گويند، هنوز اردوهاي تابستاني  را مطابق سليقه بزرگترها و به همان روال ساليان گذشته  برپا مي دارند. يا، اينكه امكانات موجود براي تامين وقت  فراغت و تعطيلات طولاني تابستان تابع سياستگذاري واحدي  نيست. اگر به نظر وسليقه دانش آموزان بهاي لازم داده شود و به نوعي نحوه برگزاري اردوها و همايش هاي تفريحي -  ورزشي و هنري نوجوانان هماهنگ شود، خودگامي به پيش است.  بخش پاياني گزارشي را كه به همين مناسبت تهيه شده است  مي خوانيد:  خانواده ها، دست اندركاران امور تربيتي و آموزشي، نهادها،  مراكز فرهنگي و هنري براين باورند كه امسال بيش از سالهاي گذشته از امكانات و اوقات فراغت خود به شكل  مطلوبي استفاده كنند تا حداقل از هدر رفتن و اتلاف  ميليونها ساعت از تعطيلات تابستاني دانش آموزان جلوگيري  شود.  در كنار ساير مراكز فرهنگي و هنري دولتي، سازمان فرهنگي -  هنري شهرداري تهران نيز با داشتن 10 فرهنگسرا، 52 خانه  فرهنگ، 32 كتابخانه، 22 نگارخانه، يك عكاسخانه و چند مجموعه فرهنگي - ورزشي در سطح مناطق بيست گانه تهران  فعاليت مي كند، با اينكه هدف از راه اندازي اين  مجموعه هاي فرهنگي - هنري مقابله با تهاجم فرهنگي غرب با اولويت قراردادن جوانان و بانوان و ايجاد شرايط مناسب براي غني سازي اوقات فراغت آنان بوده است اما تجربه  مديريت چند ساله و انتظار شهروندان تهراني نشان داد كه  با وضعيت كنوني اين مجموعه عظيم كه مي توانست عده بيشتري  از جوانان را تحت پوشش فعاليت هاي خود قراردهد نتوانسته  است در حد انتظار مسئولان و مخاطبان عمل كند.  " زهرا درودي "در زمينه عملكرد فرهنگسراها و مراكز فرهنگي  تحت پوشش سازمان فرهنگي - هنري شهرداري تهران مي گويد:  " تا سال هاي قبل خانواده هاي بسياري چه در فصل تابستان و چه در ساير فصول از برنامه ها و امكانات فرهنگي و آموزشي  اين مراكز فرهنگي استفاده مي كردند ولي در سالهاي اخير گراني هزينه برپايي كلاس ها و افت كيفي برخي از برنامه هاي آموزشي، نوجوانان و جوانان علاقه مند را از مراجعه به اين مراكز بازداشته است.  در طول ماههاي اخير ظاهرا" به خاطر كاهش بودجه و سوء مديريت هزينه بهره وري از كلاس هاي آموزشي به خصوص براي  بانوان از 20 تا 50 درصد افزايش پيدا كرده است. اين در حالي است كه بيشتر افراد مراجعه كننده به اين مراكز فرهنگي از خانواده هاي كم درآمد و كاركنان دولتي هستند كه توان پرداخت هزينه هاي بالاي آموزشي را ندارند.  بي ترديد استفاده بهينه از امكانات و تجهيزات موجود در مراكز فرهنگي - هنري مي تواند فشار وارده بر نهادهاي  آموزشي را بكاهد. " در شهر تهران به دليل كمبود امكانات در مقايسه با جمعيت  جوان اين شهر، متقاضيان نمي توانند از مجموعه امكانات به  شكل اصولي و بهينه استفاده كنند اما شهرستانها نيز وضعيت  مطلوبي ندارند و در حال حاضر در بسياري از استانهاي كشور با بسيج امكانات تنها 30 درصد از دانش آموزان تحت پوشش  برنامه هاي تامين اوقات فراغت قرار گرفته اند.  " ناصر آموزگار" كارشناس پرورشي با تاكيد به همگون سازي  فعاليت هاي غني سازي اوقات فراغت مي گويد: "بعد از گذراندن 9 ماه تحصيل و آموزش نظري، ضرورت دارد كه اوقات  فراغت دانش آموزان با برنامه هاي ورزشي و تفريحي پرشود.  با بهره گيري مناسب از اوقات فراغت دانش آموزان و جهت  دادن به اين برنامه ها مي توان اختلالات رفتاري در آنان  را از بين برد. كارشناسان مي گويند با توجه به رشد سريع  جمعيت در كشور، ضرورت ايجاد فضاهاي آموزشي، تفريحي و ورزشي همگام با رشد جمعيت بيش از پيش حس مي شود. براي  بسياري از خانواده ها هنوز تعطيلات تابستان و رهايي  دانش آموزان از فضاي خشك و جدي مدارس به گونه ديگري  تعبير مي شود، آنان علاقه دارند بار ديگر به خاطر مشغله كاري و گرفتاريهاي خانوادگي بچه ها را دوباره به  مراكز آموزشي دولتي يا غيردولتي بسپارند كه بيشتر تعبير " مهد كودك "و حمايت جانبي از بچه ها به ذهن مي رسد، در حالي كه مفهوم اوقات فراغت و پركردن آن از ديدگاه تربيتي  با نگرش هاي سنتي جامعه متفاوت است. " وي مي افزايد: "درست است كه برخي از خانواده ها خطرات  آتش سوزي، بروز جرائم و ساير مخاطرات جاني و مالي را مدنظر قرار مي دهند و با نگاه بدبينانه بچه ها را از سر خود وامي نهند اما يك نكته را فراموش مي كنند و آن اينكه  تمامي خستگي كار و تلاش روزمره فقط به خاطر بچه هاست، به  عبارت ديگر آنان كار مي كنند تا سعادت و شادي بچه ها را فراهم كنند در حالي كه تابستان اينگونه فكر نمي كنند! " " بهروز عباسي "مدير يكي از پايگاههاي تابستاني با اشاره  به عدم استقبال والدين و دانش آموزان از كلاس هاي موجود مي گويد: "به رغم اينكه در سطح استان تهران پايگاههايي  را جهت استفاده از برنامه هاي تقويتي دروس، فعاليت هاي  فوق برنامه تعيين شده است، ولي انتظار نمي رود كه  مراجعان بيشتري ثبت نام كرده باشند چرا كه برنامه هاي  تابستاني از تنوع و تغيير قابل ملاحظه اي برخوردار نيستند. با اينكه در كنار آموزشگاههاي دولتي، طرح  استفاده از مراكز غيردولتي با شهريه هاي بالا منظور شده  ولي هر يك از والدين به فراخور توان مالي، بچه هاي خود را در اين مراكز ثبت نام كرده اند. " وي مي افزايد: "با توجه به وضعيت آب و هوايي برخي از كلاس ها نيز از امكانات خنك كننده مطلوب برخوردار نيستند بنابراين گرما و خستگي 9 ماه تحصيلي روي هم كلاس ها را آزار دهنده كرده است. " عدم تخصيص بودجه  البته نبايد تمامي اين مشكلات را به عهده نهادهاي دولتي  انداخت، نبود اعتبارات مالي، نداشتن متولي واحد و بالاخره  گراني برخي از تجهيزات فوق برنامه ناخواسته هزينه هاي  ثبت نام مراكز آموزشي تابستاني را افزايش داده است.  تجربه سالهاي گذشته نشان مي دهد كه برپايي پايگاههاي  تابستاني پيش از آن كه ناشي از برنامه ريزي براي  غني سازي اوقات فراغت نوجوانان و جوانان باشد، تامين  هزينه هاي كارانه دبيران، فراهم كردن مكان براي  دانش آموزان رها شده در جامعه و بالاخره برپايي كلاس هاي  تقويتي براي افراد تجديدي بوده است. شايد در اين رهگذر بخشي نيز اهميت اوقات فراغت را درك كرده باشند ولي تخصيص  بودجه و عدم برنامه ريزي در سياست هاي كلان موءيد اين  نكته است كه هنوز تصميم گيري براي برنامه ريزي كلان  اوقات فراغت بيش از 30 ميليون نيازمند، توجه بيشترمي  طلبد به گفته معاون پرورشي وزارت آموزش و پرورش، قرار شد كه  سازمان برنامه و بودجه رديف خاصي را براي اين منظور اختصاص دهد تا براي اين كار مهم برنامه ريزي مناسب صورت  گيرد. بعضي از سازمان ها و مراكز فرهنگي براي پر كردن  اوقات فراغت كودكان، نوجوانان و جوانان ميلياردها ريال  بودجه دارند، اما وزارت آموزش و پرورش براي غني سازي  اوقات فراغت دانش آموزان بودجه مصوب ندارد اما از محل  صرفه جويي در هزينه ها ده ميليارد ريال براي اين كار اختصاص يافته است. البته از ديرباز والدين تهراني و شهرستاني به اين واقعيت پي برده اند كه اگر نتوانستند از برنامه هاي آموزشي متنوع و جذاب اما پرهزينه مراكز فرهنگي- هنري بهره بگيرند، لااقل مي توانند نوجوانان و جوانان بيكار خود را به كارهاي حرفه اي بگمارند تا بلكه  در طول تابستان با" طرح كاد" اجباري حرفه اي را براي  آينده خود رقم زنند.  سالهاي نه چندان دور اغلب پدر و مادرها قبل از پايان سال  تحصيلي از طريق اقوام و آشنايان راهكارهايي را جستجو مي كردند تا فرزندانشان در محيطهاي كار خدماتي، فني و كشاورزي بتوانند اصول كار حرفه اي را ياد بگيرند.  بي شك آشنا كردن نوجوانان و جوانان با محيطهاي كار حرفه اي مي تواند اقدام مفيدي براي پر كردن اوقات فراغت  به شمار آيد. براي برخي از خانواده ها كار ارزان و دستمزد پايين برخي از دانش آموزان نيز تعيين كننده است.  حضور فروشندگان دوره گرد كم سن و سال در خيابانها و كوچه ها نمايانگر طرز تلقي اين دسته از خانواده ها در استفاده از 3 ماه تعطيلات تابستاني است.  " رضا عليخاني "يكي از فروشندگان سيار سيگار و آدامس در كنار جايگاه پمپ بنزين مي گويد: برادر بزرگترم با كمك  يكي از اقوام به كار مشغول شده است، من هم با سرمايه  كوچكي آدامس، شكلات و سيگار مي فروشم حداقل از پرسه زدن  توي كوچه ها بهتر است علاوه بر آن براي ما كه بايد پول  توجيبي 9 ماه سال تحصيلي را تامين كنيم راه ديگري باقي  نمانده است. ده سر عائله هستيم، پدر و مادرم صبح تا شب كار مي كنند، حدود دو سالي است كه تابستانها از اين راه  پول توجيبي جمع مي كنم. خيلي از دوستانم توي كلاس هاي  شنا و آموزشي ثبت نام كرده اند البته اغلب آنها از وضعيت  مناسب مالي برخوردارند.  حضور نوجوانان و جوانان در محيطهاي كاري براي آموزش حرفه  و فن مي تواند يك گام موءثر و مثبت قلمداد شود اما متاسفانه در محيطهاي كار اشخاص با خرده فرهنگ هاي مختلف  امرار معاش مي كنند و چه بسا كه بزهكاران آتي را اين  بچه ها تشكيل ندهند. برخوردهاي غلط، رفتارهاي غير اخلاقي  و در نهايت بدآموزي محيطهاي كار مي تواند بر جسم و روح  نوجوانان و جوانان تاثير غلطي داشته باشد.  بنابر اين لازم است قبل از گماردن بچه ها به كارهاي  حرفه اي، محيط كار، افراد شاغل و وضعيت اخلاقي و فرهنگي  آن قبلا" توسط والدين ارزيابي شود تا خداي ناكرده  پشيماني به بار نيايد. 
