 گروه ورزشي: تيم هاي اسپانيا و ايتاليا به ديدار پاياني  مسابقه هاي فوتبال بيستمين دوره بازي هاي ورزشي  دانشجويان جهان راه يافتند.  به گزارش خبرگزاري رويتر از پالما اسپانيا، مرحله نيمه  پاياني اين مسابقه ها برگزار شد و درآن تيم هاي اسپانيا و ايتاليا با برتري در ضربات پنالتي از سد تيم هاي برزيل  و جمهوري چك گذشتند.  در نخستين ديدار از مرحله نيمه پاياني اين مسابقه ها ديشب دو تيم برزيل و اسپانيا(ميزبان اين رقابت ها)به  مصاف هم رفتند كه اين ديدار پس از آنكه دو تيم در وقت  عادي و اضافي به تساوي يك بر يك رسيدند به ضربات پنالتي  كشيده شد كه تيم اسپانيا با پيروزي 3 بر 2 به ديدار پاياني گام گذاشت.  پس ازآن دو تيم ايتاليا و جمهوري چك روبه روي هم قرار گرفتند كه اين ديدار را تيم ايتاليا در ضربات پنالتي 4 بر يك به سود خود خاتمه داد.  دو تيم در وقت عادي و اضافي به تساوي بدون گل رسيدند.  ديدارهاي پاياني و رده بندي اين پيكارها امشب برگزار مي شود. 
