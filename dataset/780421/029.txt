   نگاهي به "زندگاني امام صادق(ع)" " انت ياجعفر فوق المدح والمدح عناء انما الاشراف ارض و لهم انت سماء"  اي جعفر! تو برتر از آني كه ستايندت و ستودن چون تويي،  به رنج افكندن است.  همانا بزرگان همچون زمين اند و تو آنان را آسماني " (از چكامه عبدالله بن مبارك، عارف مشهور سده دوم هجري در گذشته به سال 181) *** دكتر شهيدي، عمدتا" در مباحث ادبي به عنوان چهره اي  شناخته شده مطرح است او با تصحيح "دره نادره "و" ديوان  انوري"، ادامه شرح استاد فروزانفر بر مثنوي مولوي و سپس  بر دوش داشتن بار سنگين "لغتنامه دهخدا" از جمله  چهره هاي شناخته شده فرهنگ و ادب ايران زمين است. اما علاوه بر اين با ترجمه مسجع و اديبانه اي از نهج البلاغه  مولاعلي(ع)در فرهنگ ديني ايران نيز جايگاهي برجسته  يافته است. پس از اين فعاليتها، سومين عرصه فعاليت وي را مي توان تاريخ اسلام دانست از زماني كه كتاب" تاريخ  تحليلي اسلام "و در پي آن "پس از پنجاه سال - پژوهشي در قيام امام حسين(ع)"و" زندگي امام سجاد(ع)"و بالاخره  " زندگي حضرت فاطمه(س)"انتشار يافت، وي به عنوان يكي از برترين تاريخنگاران اسلام در دوره معاصر شناخته شد.  آخرين اثر دكتر شهيدي در زمينه تاريخ اسلام، زندگاني  امام صادق جعفربن محمد(ص)است كه به همت دفتر نشر فرهنگ  اسلامي و اهتمام و پيگيري مجدانه مديرعامل اين موءسسه  ديرپاي كتب اسلامي امكان انتشار يافته است. مرور فهرست  ماخذ اين اثر نشانگر ارج و اعتبار منابع آن است. پنجاه و نه منبع از بهترين و گزيده ترين منابع و مراجع تاريخ و فرهنگ و ادب اسلامي، نشان دهنده اعتبار و دقت ويژه موءلف  است. اين از جمله ويژگيهاي اين اثر محسوب مي شود و علاوه  بر آن اختصار اين كتاب و پرهيز موءلف از تفصيل نابجاي  مطالب، نشان دهنده احترام نويسنده به خوانندگان است.  شيوه تدوين كتاب نيز بسيار دقيق و سنجيده صورت گرفته است.  در نخستين فصل كتاب به تولد امام، لقبهاي ايشان -  به ويژه علل اشتهار امام به صادق - مورد بررسي قرار گرفته  و بلافاصله حاكمان عصر امام، فرزندان ايشان و اظهارنظر دانشوران غيرشيعه درباره امام نگاشته آمده است. در فصل  دوم بازشناسي وضع سياسي زمان امام، آشفتگي ها و ناخرسندي ها در حوزه اسلام و علت آن و شرح سختگيريهاي  امويان بر مسلمانان غيرعرب- به ويژه ايرانيان - مطرح شده و به همين دليل قيامهاي ضددولتي و دودستگي در ميان اعراب و تبعات آن مورد تحليل قرار گرفته است. يكي از بهترين  بخشهاي كتاب، در پايان فصل دوم مذكور است كه عنوان آن  بدين قرار مي باشد: "مهدويت در صحنه سياست ".  سپس موءلف به سالهاي پيشتر بازمي گردد و قيام مختار را مبدا دگرگونيهاي اجتماعي و اعتقادي وسيع مي خواند، زيرا دعوت مردم از سوي وي به محمد حنفيه و مهدي شناساندن او نقشي مهم در جامعه عصر امام صادق(ع)و پدر بزرگوارش  داشته است. نويسنده توضيح دقيقي از گردآمدن موالي بر ضد مختار ارائه كرده و از جمله حركتهاي فرهنگي در اين زمينه  شعر معروف سيدحميري درباره محمد حنفيه است كه ابياتي از آن ذكر و اعرابگذاري و ترجمه شده است و اين ترجمه هاي  كوتاه بسيار زيباست. از اين روزن، عصر عباسيان و مقدمات  نهضتي كه موجب پيدايش و قدرت گرفتن ايشان شده مورد بررسي  و بحث قرار داده شده است. قيام زيدبن علي بن الحسين(ع)و يحيي بن زيد، موضوع فصل چهارم است و سئوال مهمي كه موءلف  مطرح كرده اين است كه چرا امام صادق(ع)در مجاورت چنين  قيامهاي بزرگي كه علويان نامدار پرچمدار آن بودند، تنها به نشر علم و گسترش معارف شيعه پرداختند؟ قيام زيد تنها قيام اين دوران نبوده است و دكتر شهيدي با تحليل و ارائه تاريخچه اي از قيام محمد نفس زكيه و دعوي  مهديگري از سوي او، نگاهي دقيق به اين جريان تاريخي  داشته است. خاصه آنكه به گرد آمدن بزرگان بني هاشم و كيفيت بيعت آنان با محمد نفس زكيه اشارت كرده و حركت  ظريف امام صادق(ع)در عدم دخول به بيعت وي را در زمان  منصور عباسي به دقت بررسي نموده است.  از فصل ششم به بعد; انديشه ها، آراء و آثار و مجادلات  علمي امام صادق(ع)مورد توجه موءلف قرار گرفته است. رونق  بحثهاي كلامي در منطقه شرق اسلامي و علل آن، درگيريهاي  مربوط به جدل و بحث قضا و قدر و پيامدهاي آن همراه با نظر و راي صائب امام در اين زمينه از درخشان ترين بحثهاي  كتاب مورد بحث ماست. بحث دلكش ديگر نيز مربوط به معارضه  زنديقان با امام صادق(ع)و مجادلات فكري ايشان با ابوشاكر ديصاني، ابن ابي العوجاء و ساير پرسشگران از محضر آن حضرت است.  امام صادق(ع)، به يك معنا بنيانگذار و مدون كننده فقه  شيعه است. دكتر شهيدي براي پرداختن به اين موضوع نيم قرن  در تاريخ به گذشته باز مي گردد و ماهيت تكوين فقه در عصر رسول الله(ص)و حل مشكلات فقهي توسط ايشان را مطرح  مي سازد. سپس سير تاريخي مسئله را در عصر خلفا و نيز در تقابل با سختگيريهاي حاكمان اموي بر فرزندان و شيعيان  علي(ع)به وضع فقه در اين دوره حساس پرداخته است. عصري  كه جعل روايت به سود حاكمان رواج بسيار يافته بود و تنها با اهتمام و اقتدار فكري امام باقر(ع)و فرزند گرامي اش  امكان پذير گرديد فقه آل محمد(ص)و انتشار آن به دست  صادقين(ع)داستان بسيار دلكشي در تاريخ علوم اسلامي است.  نويسنده نظر دانشمندان آن روزگار و خصوصا" ديدگاههاي  علماي اهل سنت را درباره فقاهت امام ششم ذكر كرده و به  ديدار ابوحنيفه با امام در عراق و حجاز اشاره نموده است.  در خلال اين اشارات در مي يابيم كه دانشگاهي كه امام  صادق(ع)تدارك ديده بودند، سرشار از شاگردان ممتاز و متمايز از ساير دبستانهاي علمي آن روزگار بوده است. در اين دانشگاه عظيم، زاهد نماياني بسيار به جدل با امام و شاگردان ايشان مي پرداختند. داستان مباحثه سفيان ثوري و امام صادق(ع)يكي از همين موارد است.  در آخرين فصول "زندگي امام صادق(ع)"، وجلوه هايي از آراء و سنت علمي و فكري و ديني امام صادق(ع)همچون دفتري  نوراني روياروي خوانندگان گشوده مي شود. اما پيش از آن  ژرفاي ستمگري عباسيان و به ويژه منصور دوانيقي و انتقادات و معارضه امام در مقابل دستگاه جور خلافت عباسي  هويدا مي شود. منصور كه از در افتادن با فكر و انديشه  امام عاجز بود و رشد آموزه هاي آن انسان الهي به وحشتش  افكنده بود، نخست سعي در ترساندن علويان و سپس فريفتن  آنان به مال و ثروت نمود. سرانجام وقتي طرفي از اين  بزهكاريهاي دولتي نبست، اقدام به سياه ترين و اندوهبارترين عمل خود كرد. در دهمين بخش كتاب، شرح  اندوهبار ماجراي شهادت امام مذكور است و وصيت عميق ايشان  به امام موسي بن كاظم(ع).  نمونه هايي از گفتار و رفتار و تقريرات امام(ع)كه در فصول يازدهم و دوازدهم كتاب ذكر شده، سيره اي عالي براي  انديشه و عمل مسلمانان است. بي ترديد هيچكس، حتي  غيرشيعيان و حتي غيرمسلمانان نمي توانند با خواندن اين  مطالب از ذكر عظمت فكري و زيبايي پرهيزگاري شگفت انگيز بنيانگذار نظريه و فقه شيعه خودداري نمايد.  از جالبترين مطالب كتاب، شعرهاي منسوب به امام در فصل  سيزدهم كتاب است. اصلا" سه بخش آخر كتاب، بيانگر ذوق و گرايش موءلف به لطايف ادبي است. شايد كمتر كسي از شيعيان  بدانند كه شعرهايي منسوب به مغز متفكر جهان شيعه در متون  و منابع فرهنگ اسلامي وجود دارد. چكامه هايي در نهايت  زيبايي و لطف ; از جمله اين بيت كه يادآور اين مصرع:  " ستون بزرگيست آهستگي.. "از فردوسي است:  " اعمل علي مهل فانك ميت و اختر لنفسك ايهاالانسانا فكان  ماقدكان لم يك اذمضي و كان ماهو كائن قدكانا"  اي آدمي، كار به آهستگي كن(شتاب مكن)كه همانا خواهي  مرد و آنچه به كارت مي آيد، براي خود بگزين.  كه گويا آنچه بود، چون گذشت، نبوده است.  و گويا آنچه آمدني است(گذشته)است.(مناقب ابن شهر آشوب،  ج 4، ص 27).  نوشته: رضا مسعودي 
