   درگذشت فيلسوف معاصر و فقيه برجسته آيت الله دكتر مهدي  حائري يزدي در روز پنج شنبه هفته گذشته، يكي از ضايعات  بزرگ جهان تفكر بود. استاد پس از سالها تحقيق، تاليف و تدريس سرانجام به حق پيوست و اندوه فقدان خود را در ميان  شاگردان خويش باز نهاد.  در طول سالهاي طولاني پژوهش، آثار متعددي در فلسفه و اصول از دكتر حائري باقي ماند. اقتدار فكري وي در علم  اصول و گرايش ويژه به فلسفه تحليلي به تدريج موجبات پديد آمدن مكتبي دقيق و منطقي در فلسفه و اصول فقه را پديد آورده بود و آثار استاد بر همين سياق نگاشته و منتشر گرديد.  از جمله اين آثاركتابهاي معروف "هرم هستي "،" كاوشهاي  عقل نظري "،" كاوشهاي عقل عملي "،" آگاهي و گواهي "، " متافيزيك "،" علم كلي "و چند اثر مهم به زبان انگليسي  مشهور و معروف اهل معرفت است. اما از جمله آثار مهم  استاد آثار اصولي ايشان است. استاد فقيد تقريرات درس  اصول فقه آيت الله خوانساري و نيز تقريرات درس اصول  آيت الله العظمي بروجردي را در سن هجده سالگي نگاشته  بودند كه پس از پيرايش و ويرايش بسيار قرار است در چهار مجلد به چاپ برسد تاكنون جلد اول اين اثر مهم به چاپ  رسيده است.  الحجه في الفقه، عنوان اصلي اين اثر است كه در ذيل عنوان  ذكر شده: تقريرات و تحصيلات من الدراسات العاليه لاعظم  فقهاء عصره آيتالله العظمي السيد حسين الطباطبايي  البروجردي نورا.. مضجعه، لاقل خدمه العلم مهدي الحائري  اليزدي.  جلد اول اين اثر گرانسنگ كه از سوي موءسسه الرساله به چاپ  رسيده، در قطع وزيري و 280 صفحه منتشر گرديده است. اين  مجلد شايد مهمترين مجلد از چهارگانه مذكور باشد زيرا" في  مباحث الالفاظ" است و همگان واقفند كه اولا اين مبحث  مبنا و مبداء علم اصول و دقيقترين امكان اين علم در مباحث بعدي و فقه است و ثانيا" استاد حائري يزدي علاقه و تبحر ويژه اي در اين مبحث داشت كه سبب شده است تا اثر حاضر در زمره زبده آثار اصولي شيعه قرار گيرد. بحث  مستوفاي استاد درباره وضع، پس از بحث موضوع العلم، به  تنهايي نشان دهنده جامعيت اين كتاب نسبت به ساير آثار اصولي است. متاسفانه جامع الحكمتين استاد دكتر مهدي  حائري يزدي در ميان ما نيست تا انتشار ساير مجلدات و رواج اين تقريرات ارجمند را شاهد باشند. روان پاكش با اولياء خداوند محشور باد.... 
