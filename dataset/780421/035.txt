 بررسي دلايل ركود گردشگري در گيلان     اشاره: ركود گردشگري در ايران، نكته اي پوشيده و ناآشكار نيست، اما اينكه اين ركود دامن، گيلان، سرزميني كه  مي تواند بهشت طبيعت گردان و گردشگران باشد، را نيز فرا بگيرد، نكته اي شگفت و البته نگران كننده است. نوشتاري  كه در پي مي خوانيد دلايل اين ركود را واشكافته و براي  رهايي از آن رهيافت هايي ارائه داده است.  ركود حاكم بر بخش گردشگري، بيش از هر جاي ديگر كشور،  استان گيلان را در فشار قرار داده است. چرا كه گيلان  تنها عرصه اي از كشور بود كه با ارائه خدمات اقامتي  ارزان و مردمي، پذيراي بيشترين تعداد مسافران در گذشته  بود. وضعيت اجتماعي و اقتصادي مسافراني كه به گيلان  مي آمدند، نشان مي دهد كه اقشار مياني و پايين جامعه،  يعني آنهايي كه توان تحمل هزينه هاي گران مسافرت و اقامت  در تاسيسات اقامتي و پذيرايي مازندران، اصفهان، شيراز و مشهد را نداشتند، براي استفاده از طبيعت زيبا به گيلان  روي مي آوردند.  گردشگري در گيلان يك ماهيت مردمي داشت و دارد و بر روي  همين ماهيت است كه توريسم گيلان شكل گرفته بود.  عرضه امكانات اقامتي در منازل، پانسيونهاي خانگي، كپرهاي  ساده و ارزان، رستورانهاي مردمي و به دور از زرق و برق  مشتري فريب و در همين حال با كيفيت خوب غذايي، در كنار ميزباناني گشاده رو و مهربان كه كوشش مي كردند با ارائه  خدمات مناسب رضايت خاطر مهمانان خود را فراهم آورند، از ويژگيهاي بخش جهانگردي در گيلان بود.  ركود حاكم بر بخش گردشگري بيش از هر گروه ديگري بر اين  ميزبانان مردمي اثر گذاشت. آنان ناگزير شدند، دكه هاي  خود را تعطيل كرده و در ساير زمينه ها فعاليت خود را بسيار محدود كنند هزاران نفر در فصل تابستان از صبح تا پاسي از شب به خدمت ايستاده بودند تا به مهمانان خسته  آنها خوش بگذرد و از قبل اين خدمت مي توانستند براي بقيه  فصول سال منبع معاش خود را تامين كنند.  اكنون سكوتي غم انگيز بر چهره شهرهاي توريستي استان  گيلان حاكم شده است. ديگر كمتر كسي به سراغ كته پزيها،  كبابيها، رستوران دارها، فروشگاههاي صنايع دستي، قناديها و شيريني پزيها مي رود. كارگاههاي توليد مرباي بهار نارنج و شقاقل و سيرترشي يكي پس از ديگري تعطيل شدند.  حصيربافيهاي حاشيه تالاب انزلي مشتري براي فروش محصولات  خود ندارند. دكه بستني فروشها و چرخهاي دستي فروشنده هاي  يخ در بهشت از حركت بازايستاده و در گوشه اي از يك خرابه  روي هم انباشته شده اند. شنبه بازار انزلي ديگر آن رونق  ديرين را ندارد و ساير بازارهاي هفتگي نيز تنها مشتريان  محلي و هميشگي خود را دارند.  نقطه قوت جهانگردي گيلان مردمي بودن آن بود. به اين معنا كه مردم مسافر با مردم بومي و ميزبان مستقيما" در تماس  بودند. كمتر كسي با تور به گيلان مي رفت و كمتر كسي در گيلان ويلاي خصوصي داشت. اين رابطه اجتماعي ميان  گردشگران و ميزبانان آنچنان عميق شده بود كه بسياري از مسافران از قبل مقصد و محل اقامت خود را مي شناختند و با رغبتي تام در منزل ميزبان خود فرود مي آمدند. گويي  آشنايي بسيار ديرينه اي ميان آنان برقرار بود.  اكنون همه اين مناسبات از هم گسسته است و گيلان در ركودي  دردناك از بخشي زنده و فعال به سر مي برد و كسي نيست كه  راهكاري براي آن ارائه نمايد.  جالب اينكه چنين اتفاقي در خراسان نيفتاده و سفر در آنجا به يمن انگيزه زيارت رونق بيشتري پيدا كرده و سالانه بيش  از 12 ميليون نفر به استان خراسان مسافرت مي كنند.  صاحبان ويلاهاي خصوصي هنوز نيز به مازندران مي روند و اصفهان و شيراز و همدان هم كماكان مسافران خود را دارند.  در اين ميان تنها گيلان است كه مسافران خود را از دست  داده و تاواني سنگين براي آن پرداخت مي كند.  بخش كشاورزي گيلان ديگر قدرت اشتغالزايي ندارد و همه  ساله تعدادي از نيروهاي شاغل خود را از اين بخش آزاد مي كند. بخش صنعت با طبيعت شكننده و آسيبپذير آن كه  هم اكنون نيز صدمات زيادي بر آن وارد كرده، سازگاري  چنداني ندارد، بخش معدن در گيلان زمينه هاي بسيار محدود و ضعيفي دارد، اقتصاد جنگل هم توان اشتغالزايي زيادي  ندارد. جهانگردي هم به سرنوشتي غمبار دچار گشته است.  همه اين شواهد و دلايل به گيلان حق مي دهد كه فرياد برآورد و تقاضاي به حق خود را براي دولتمردان مطرح سازد.  مگر نه اينكه همين چند روز پيش مجوز وارد كردن برنج از تصويب مجلس گذشت و اين تنها محصول تامين كننده معاش نيز بايد به قيمتي ارزان ارائه شود تا چرخ زندگي كشاورزان  گيلان با همان آهنگ بگردد كه دولتمردان مي خواهند.  بحران را در گيلان جدي بگيريم و اجازه ندهيم كه ابعاد آن  گسترده تر از آن شود كه هست. در سمينار راهبردهاي توسعه  گيلان مباحث و مسايل بنيادي موانع توسعه در گيلان به  خوبي و به درستي شكافته شد. جاي آن دارد كه هشدارهاي  استاندار گيلان را جدي بگيريم و در ارزيابي هاي گذشته  تجديدنظر كنيم.  اجازه بدهيد كه باز هم مردم گيلان به مسافران خسته  هم وطن خود خوش آمد بگويند و از آنان با روي باز استقبال  كنند. موانع و تنگناهاي سفر را برطرف كنيد. چرا كه گيلان  بيش از هر جاي ديگر اين كشور به گردشگران نياز دارد و بيش از هر قوم ديگر ايراني به آنها احترام مي گذارد. اين  حق را از مردم گيلان نگيريد و نگذاريد زندگي آنان بيش از اين دچار فرسايش شود.  دكتر محمدتقي رهنمايي  استاد دانشگاه تهران 
