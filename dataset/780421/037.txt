   * رودخانه آبشوران كه از سراب قنبر و چشمه روضان سرچشمه  مي گيرد پس از طي طريق از جنوب به شمال شهر كرمانشاه با انبوهي از زباله و فاضلاب، تن پليد و زشت رو به  رودخانه قره سو سرازير مي شود آبشوران رودخانه اي كه از جنوب شهر كرمانشاه به سوي شمال  آن جرياني پيوسته دارد در مسير خود رخ نازيبايش را به  چشم ساكنان محلات اعياني و تهيدست نشين، هر دو، به اجبار مي نشاند و شايد تنها پيوند ناخواسته بسياري از محله هاي  شهر را بتوان "آبشوران "ناميد.  خبرنگار همشهري در كرمانشاه در سياهه اي كه در آن ردپاي  قلم روان است مي نويسد: اين رودخانه كه از سراب قنبر و چشمه روضان سرچشمه مي گيرد در ابتداي مسير خود آبي دارد زلال و گوارا كه گويند در زمان هاي قديم نعمتي بس بزرگ  براي شهر كرمانشاه بوده است، اما همين آب شفاف و خنك در بدو ورود به نقاط مسكون به انواعي از آلودگيها و پلشتي ها تن مي آلايد و هرچه پيشتر مي رود فاضلابها و زباله هاي بيشتري را با خود به همراه مي كشد آن گونه كه  هنوز نيمي از فرسخ را از مسيرش در محدوده محلات  درننورديده كه آب آن به سياهي مي زند و اين سياهي با هر گامي كه پيش مي گذارد رنگين تر مي شود.  ساكنين اطراف رودخانه آن گونه كه خود زبان گشوده اند در خطري دائمي، روز و شب را به هم مي سپارند، خطر سقوط كودكان به رودخانه، خطر وجود و شيوع آلودگيها و ميكروبها،  پشه ها و مگسهاي آلوده، خطر سگها و گربه ها و موشهاي  گرسنه و حريص و از همه فروتر، بويي كه تاب از توان هر رهگذر و ساكني مي ربايد.  آبشوران در محلات تهيدست نشين از سرگرمي هاي كودكان است،  به اين سبب كه پاره هايي از وسايل گونه گون، سبك بال بر روي سياه آب آبشوران غوطه مي خورند و كودكان نيز به  كمين، تا شايد با يكي از آن ميان و همان يك كه به دست  آيد، خود و همبازيهايشان را به سرگرمي بنشانند.  آبشوران در ورود آغازينش به شهر به دو شاخه تقسيم مي شود كه دو شاخه آن در ميانه بلد به آغوش هم بازمي گردند.  اشتراك نقطه هر دو شاخه آبشوران، فرهنگي ست بس ناصواب كه  اهالي ساكن در اطراف رود با وجود زياني كه به تمام، در خود نهفته دارد بر آن دامن مي گشايند و آن ريختن  زباله هاي روزانه به آبشوران است، علاوه اين كه در بسياري از محلات، آبشوران را جرياني براي دفع فاضلاب مي دانند، جرياني سرباز و سيال كه اين توان را در خود دارد كه مسمومي بالقوه براي اهالي شهر باشد.  در جايي از شهر آنجا كه اين رود خطرآفرين از كنار مزارع  گذر مي كند، سبزيكارها به ابزارمختلف بخشي از آبشوران را به سوي زمينها راهبر مي شوند از آن رو كه بهره بردن از آن آسان و از مواد مغذي براي عمل آوري سبزيهاي خوراكي  سرشار است و از اين راه ناخواسته يا شايد هم خواسته !  انواعي از ميكروبها، ويروسها و انگلها را به سفره  خانواده هاي كرمانشاهي دعوت مي كنند.  در سالهاي دور كرمانشاه يك بار همه گيري گسترده يرقان را به نظاره نشست كه به اظهار كارشناسان، آبشوران و سبزيهاي سيراب شده با آب آن، از اصلي ترين اسباب اين  همه گيري بود.  ريختن زباله در آبشوران به دست ساكنين حاشيه آن، صورت  عادت به خود گرفته است، حجمي از زباله ها در جريان سيال  آب به سوي پايين دست مي روند و بخشي كه در كناره هاي رود و يا بر روي جزاير غرقابي ميانه آب مي ماند تفرجگاه  گونه هايي چند از جانوران است.  اهالي، سبب ريختن زباله در آبشوران را نه از انديشه و خواست ناپاك خود، بل خدمات رساني نامناسب شهرداري به  محلات اطراف رود مي دانند وواپسين كلام آنان اين كه  فرهنگ رها كردن زباله در آبشوران را شهرداري از طريق  جمع آوري نكردن زباله هاي اين محلات به اشاعه مي گذارد.  حاشيه نشينان رودخانه با گونه هايي از جانوران موذي و مزاحم نيز دست در پنجه دارند و علت وفور اين جانوران را سم پاشي نشدن رودخانه مي دانند، گرچه با وجود فراواني  زباله ها و ورود انواع فاضلاب به رودخانه ممكن مي نمايد كه هيچ سمي را ياراي رفع ميكروبها و دفع جانوران نباشد و از سويي چون آبشوران، بي واسطه و بدون گذر از هرگونه  صافي سر به پاي رودخانه "قره سو" مي گذارد، ريختن سموم  در آن به عينه عذر بدتر از گناه است، چرا كه انواعي از آبزيان در قره سو زيست مي كنند كه هم اينك از خطر دائمي  پس مانده هاي نفت پالايشگاه كرمانشاه و جريان طولاي  فاضلابي به نام "آبشوران "در امان نيستند و اگر سمي هم  به آن افزون شود، رمقي را براي بقاء حيات آبزيان نخواهد بود.  حال كه فصل گرما نقاب از چهره برگرفته و شيوع چندي از بيماريها كه به قريب يقين با واسطه يا بدون آن ممكن است  ردپايي از آبشوران در آن بتوان يافت احتمال يافته،  سرپوشيده كردن اين رودخانه سياه و بدمنظر شتابي مي خواهد بسان از كف دادن زمان و هم، آنجا كه كارش براي تبديل  فاضلاب به كود آلي از سالياني پيش در گردونه اجرا افتاده  استوار شود تا شايد هم جاني تازه به كالبد اقتصاد بي رمق  كرمانشاه دميده آيد و هم "قره سو" ماهيان از نفس افتاده اش را ديگربار به ضيافت پاكي و زندگي بخواند.  گروه شهرستانها بازنويسي از سياهه  خبرنگار همشهري در كرمانشاه 
