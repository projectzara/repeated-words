 گروه شهرستانها: استاندار همدان گفت: اگر شوراها به  عنوان نهادي مطالبه گر شوند، اين طرز تلقي موجب تقابل  بين شوراها و دستگاههاي اجرايي خواهد شد.  به گزارش خبرنگار همشهري دكترعلي جابريان در جلسه شوراي  اداري شهرستان همدان اظهار داشت: به رغم اين كه وظايف،  اختيارات و مسئوليتهاي شوراها به طور دقيق، مشخص و تعيين  شده است، طبيعي است كه مردم براي هر امري به اين نهاد مراجعه كنند، اما اين مراجعات نبايد موجب شود كه شوراها به يك نهاد مطالبه گر خواسته هاي مردم از دستگاههاي  اجرايي تبديل شوند.  استاندار همدان با اشاره به اين كه ماهيت و محتواي اصلي  كار شوراها جلب مشاركت عمومي و رفع نيازها و مشكلات مردم  است، تاكيد كرد: با توجه به نوپا بودن كار شوراها و حجم  زياد كار، تمام دستگاههاي اجرايي موظفند با شوراها همكاري كنند.  استاندار همدان يادآور شد: براي تبيين دقيق مسئوليت ها و اختيارات شوراها، جلساتي برگزار شده و جلسات ديگري نيز با حضور مسئولان وزارت كشور تشكيل خواهد شد.  دكتر جابريان جلب رضايت مردم را مهمترين هدف مسئولان  شوراهاي اسلامي، نهادها و دستگاههاي اجرايي دانست. 
