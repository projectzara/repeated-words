 گروه شهرستانها: معاون هماهنگي و امور عمراني وزير كشور نقش زيربناهاي كلان اقتصادي را در دوران سازندگي مهم  توصيف كرد و اظهار داشت: براي ايجاد شغل و درآمد بايد به  زيربناهاي خرد بيشتر توجه شود.  به گزارش خبرنگار همشهري در كرج مهندس خرم در دومين جلسه  شوراي اداري اين شهرستان خاطر نشان كرد: امروز برنامه ريزي كشور در خصوص اعطاي يارانه بايد به توليدات  اختصاص داده شود و هزينه هاي كلان مصرف كنندگان نه تنها جامعه را به سوي اشتغال مفيد سوق نخواهد داد بلكه منجر به افزايش بار تورمي جامعه خواهد شد.  وي تصريح كرد: رشد بي رويه جمعيت و مصرف بي رويه از شاخصهاي منفي در اقتصاد جامعه ما در سالهاي گذشته بوده  است.  وي تاكيد كرد: ايجاد اشتغال مولد در سايه اصلاح نگرش  مسئولان به مقوله حاكميت دولت ميسر است، دولت بايد خود را از تصدي گري امور كه مردم به راحتي مي توانند انجام  دهند فارغ كند.  فرماندار كرج نيز با تاكيد بر اين كه سمت و سوي هرگونه  سرمايه گذاري در كشور بايد در جهت ايجاد اشتغال براي  انبوه بيكاران باشد خواستار تفويض اختيارات مناسب با وظائف و مسئوليتها به مسئولان محلي به منظور تصميم گيريهاي سريع منطقي شد.  مهندس چاووشي اظهار داشت: قوانين موجود براي توسعه  فراگير پاسخگو نيست و لازم است تجديدنظر اساسي در نوع  نگرشهاي برنامه اي صورت گيرد و زمينه مناسب را براي تحقق  مديريت اقناعي فراهم شود.  وي افزود: بايد برنامه هاي گذشته توسعه توسط كارشناسان  آگاه و متعهد مورد بازنگري و نقد قرار گيرد تا برنامه  سوم از جامعيت بيشتري برخوردار شود. 
