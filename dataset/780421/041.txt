 گروه شهرستانها: رئيس جمهوري آنچه كه در باب گفتگوي  تمدنها مطرح كرده اند براي تامين سعادت دنياست.  به گزارش خبرنگار همشهري فرماندار بيرجند در جلسه شوراي  اداري اين شهرستان افزود: در سايه انتخابات دوم خرداد بود كه جامعه مدني شكل گرفت و همان طور كه امام(ره) فرموده اند، با تشكيل تشكلهاي اسلامي و انجمن هاي خيريه  كار را بايد به مردم واگذار كرد.  وي از شوراهاي اسلامي به عنوان نمادي از جامعه مدني ياد كرد و گفت: در انتخابات رياست جمهوري همه ديدند كه  منافقين كوردل كه دم از مردم و مردم مداري مي زدند در صدد تضعيف نظام هستند.  محمدحسين توكلي افزود: ما بايد جوانان را درك كنيم و در سال امام خميني انديشه ها و افكاري كه مد نظر امام(ره) بوده است را به نسلهاي آينده منتقل كنيم.  وي از برگزاري نمايشگاه توانمنديهاي جنوب خراسان در بيرجند خبر داد و گفت: در اين نمايشگاه محصولات و سوغات  جنوب خراسان به تجار مربوطه عرضه خواهد شد. در ادامه اين  جلسه عزيزي رئيس جهاد سازندگي سربيشه در گزارشي گفت: شهر سربيشه فقط از 15 درصد راه روستايي برخوردار است و اگر روند احداث راه به اين شكل ادامه يابد به 130 سال زمان  نياز دارد تا 85 درصد روستاها از راه مناسب برخوردار شوند. 
