 گروه شهرستانها: وحدت در عمل، مسلمانها را براي رسيدن  به اهداف مشترك ياري مي كند.  به گزارش خبرنگار همشهري از اروميه، استاندار آذربايجان  غربي در همايش علماي اهل تشيع و تسنن از مسئولان خواست  با مساعي خود، زمينه وحدت بين اهل تشيع و تسنن را در عمل  به نمايش بگذارند.  ميرلوحي با اشاره به اين كه وحدت موجب كمال و توانمندي  يك جامعه مي شود و مسير تحقق اهداف ديگر را هموار مي كند،  افزود: بدون برخورداري از وحدت بعيد است كه در عرصه  فعاليتهاي فرهنگي و اقتصادي بتوان گام جدي برداشت و در عرصه هاي اجتماعي و سياسي تاثيرگذار بود.  استاندار آذربايجان غربي وحدت را دوري جستن از افراط و تفريط دانست و يادآور شد: بعضي فكر مي كنند با كوچكترين  اختلاف ظاهري، ديگر امكان مشاركت وجود ندارد در حالي كه  اساسا" كارهاي بزرگ بدون مشاركت عملي نيست.  وي همچنين گفت: وحدت به اين معنا نيست كه هركس از اعتقاد و ديدگاه خودش صرف نظر كند. چون كه امام راحل ما را به  چنين وحدتي توصيه نكرده اند و مقام معظم رهبري هم  منظورشان از وحدت، وحدت هدف، تعيين و ترسيم اهداف مشترك،  شناسايي نيازها و برنامه ريزي مشترك براي رسيدن به اهداف  جامعه است.  ميرلوحي از علماي ديني خواست كه به وحدت بين مسلمانان به  عنوان يك طرح استراتژيك و سرنوشت ساز بنگرند. 
