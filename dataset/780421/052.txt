 در اين طرح كه با هدف ايجاد عدالت اجتماعي و تحول گسترده  در امور شهري تدوين شده پايه و اساس هزينه شهرداريها تعريف و سرانه هزينه شهروندان محاسبه شده است  گروه شهرستانها: به گفته معاون هماهنگي و امور عمراني  وزير كشور طرح جامع عوارض كه به وسيله وزارت كشور تهيه  شده در دستور كار هيات دولت قرار گرفته است.  به گزارش خبرنگار همشهري در زنجان مهندس خرم هدف از تدوين اين طرح را ايجاد عدالت اجتماعي و تحول گسترده در شهرها اعلام كرده و گفت: در اين طرح براي اولين بار در كشور پايه و اساس هزينه شهرداريها تعريف شده و سرانه  هزينه شهروندان محاسبه شده است. وي افزود: در كشور ما ميانگين سرانه هزينه ارائه خدمات و اجراي طرحهاي شهرسازي  به وسيله شهرداريها 450 هزار ريال مي باشد در حالي كه  ميانگين درآمد سرانه 145 هزار ريال است.  معاون هماهنگي و امور عمراني وزير كشور اظهار داشت: در طرح جامع عوارض تعادلي بين هزينه ها و درآمدهاي  شهرداريها ايجاد شده است.  وي گفت: در اين طرح درآمد سرانه شهرداريها بر حسب جمعيت  تنظيم شده است به عنوان نمونه براي شهرداريهاي با جمعيت  زير 50 هزار نفر 170 هزار ريال(سرانه عوارض)، شهرداري هاي بين 50 تا 100 هزار نفر 200 هزار ريال، 100 تا 500 هزار نفر 220 هزار ريال، 500 تا يك ميليون نفر 240 هزار ريال و بالاي يك ميليون نفر 280 هزار ريال  پيش بيني شده است.  به گفته وي در صورت تصويب طرح جامع عوارض در هيات دولت  يك تحول گسترده در شهرهاي كشور بوجود خواهد آمد. 
