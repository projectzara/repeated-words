   * من به چشم ديدم كه عناصر خودسر و سركش موسوم به  گروههاي فشار در پس نيروهاي امنيتي به آشوبطلبي،  سنگ پراني و اقدامات ضدامنيتي دست زدند سنگ پراني  * آنچه حادثه كوي دانشگاه را تشديد كرد علاوه بر يگان  نيروي انتظامي، حضور عناصري از گروههاي فشار بود كه  فاجعه را افزايش داد گروه سياسي: وزير كشور شب گذشته در گفتگو با خبرگزاري  جمهوري اسلامي حادثه تاسف بار كوي دانشگاه تهران را يكي  از تلخ ترين حوادث اجتماعي، سياسي و فرهنگي دوران اخير ايران دانست.  وي در تشريح واقعه روز پنجشنبه كوي دانشگاه گفت:  دانشجويان كوي دانشگاه در اعتراض به توقيف روزنامه سلام  و مصوبه مجلس شوراي اسلامي در رابطه با طرح مطبوعات دست  به تحصن و راهپيمايي زده بودند كه متاسفانه با واكنش  غيرمعقول و خودسرانه نيروهاي انتظامي حاضر در عمليات و عناصري از گروههاي فشار روبرو شدند و بدون توجه به  تصميمات قانوني به ضرب و شتم دانشجويان پرداختند. در ساعات اوليه روز جمعه اينجانب به اتفاق دو تن از وزيران  و تعدادي از نمايندگان مجلس به محل حادثه رفتيم و از نزديك با فجايعي كه رخ داده بود مواجه شديم. انصافا"  حادثه به گونه اي بود كه برايم غيرقابل باور بود. آنچه كه  در مرحله اول به چشم مي آمد يكي ويرانيهايي بود كه به  بار آمده بود و تصورش براي حاضرين غيرقابل قبول بود و دوم ميزان پايبندي دانشجويان به دولت و نظام جمهوري  اسلامي بود كه عليرغم مسائل زيادي كه به آنان روا گشته  بود به حمايت از دولت منتخب خود پرداخته بودند و خواهان  برخورد با عاملين بودند كه مانع توسعه سياسي در كشور هستند.  آقاي موسوي لاري در پاسخ به اقدامات انجام گرفته توسط وزارت كشور و ساير مقامات امنيتي گفت: ابعاد قضيه به  گونه اي بود كه شوراي امنيت كشور و شوراي تامين استان و شوراي امنيت ملي كشور براي بررسي واقعه وارد عمل شده و كميته هاي ويژه اي براي پيگيري تشكيل داده اند كه از اقدامات اوليه فاصله گيري نيروهاي امنيتي و انتظامي از كوي دانشگاه بود و عامل بعدي برخورد با عوامل خودسر و سركش بود كه تحت نام گروههاي فشار در جامعه مطرح هستند كه من به چشم خود ديدم كه اين عناصر در پس نيروهاي  امنيتي به آشوبطلبي، سنگ پراني و اقدامات ضدامنيتي  مشغول بودند كه تاكنون تعداد 7 نفر از اين عناصر توسط نيروهاي امنيتي بازداشت و تعداد ديگري تحت پيگرد مي باشند.  وزير كشور در پاسخ به سئوال خبرنگاران پيرامون برخورد با عوامل اين فاجعه افزود علاوه بر تنبيه متجاسرين دو تن از امراي نيروي انتظامي و افسران عمل كننده در عمليات عزل و جهت برخورد و پيگيري به محاكم صالحه معرفي گرديدند. وزير كشور در خصوص تعداد جان باختگان حادثه گفت متاسفانه در چنين مواقعي بازار شايعات افزايش پيدا مي كند و تعداد غيرواقعي مطرح مي گردند. آنچه كه قطعي است و جز اين نيست  متاسفانه در اين درگيريها علاوه بر مجروحيت تعدادي از دانشجويان و نيروهاي انتظامي يك نفر از افسران وظيفه كه  مهمان دوستان خود دركوي دانشگاه بودند مورد اصابت گلوله  كلت قرار گرفته و به شهادت مي رسد و به جز ايشان كشته  ديگري نداشتيم.  آنچه كه مهم است اسلحه اي است كه توسط آن 3 نفر مجروح  گرديده اند كه يكي از آنان به شهادت رسيده است و اين  موضوع مشكوك و داراي اهميت است و گروه ديگري از نيروهاي  اطلاعاتي و امنيتي در اين زمينه تحقيقات وسيعي را آغاز كرده اند تا عامل آن شناسائي و به مجازات برسد.  آنچه كه در اين حادثه بايد مورد توجه قرار گيرد نوع حركت  و نوع تقابل نيروها و گروههاي موسوم به فشار است كه  متاسفانه مدتي است در سراسر كشور به جسارت مشغولند و در حوادث پيشين بررسي و به مسئولين ذيربط جهت برخورد معرفي  گرديده اند كه متاسفانه حضور آنها در مراحل مختلف  حادثه آفريني مي كند و آنچه حادثه كوي دانشگاه را تشديد كرد علاوه بر تخلف يگان نيروي انتظامي حضور عناصري از گروه فشار بود كه بر عمق مسئله افزود و فاجعه را افزايش  داد كه برخورد با آنان مورد تاكيد اكثريت اعضاء هيات  دولت نيز بود.  وزير كشور در خصوص مصوبه ديگر شوراي امنيت ملي پيرامون  جبران خسارتهاي وارده به دانشجويان و خوابگاههاگفت:  گروهي متشكل از وزير فرهنگ و آموزش عالي، وزير بهداشت،  درمان و آموزش پزشكي و رئيس سازمان برنامه و بودجه تشكيل  گرديده و اقدامات لازم جهت جبران خسارتهاي وارده بر دانشجويان و خوابگاه بررسي تا از محل اعتبارات  رياست جمهوري سريعا" پرداخت گردد.  اگرچه تامين خسارتهاي مادي دانشجويان و دانشگاه  نمي تواند آلام و مصائب معنوي وارده بر دانشجويان را برطرف كند اما تا حدودي مشكلات موجود بر سر راه آسايش و اسكان آنان را رفع مي نمايد.  وزير كشور در پاسخ به پرسش ديگر خبرنگاران مبني بر داشتن  مجوز توسط دانشجويان براي راهپيمايي گفت: دولت جمهوري  اسلامي منادي آزادي گروههاي سياسي و دستجات قانوني  مي باشد و هر زمان درخواستي در اين زمينه واصل شده در چارچوب مقررات به آن اجازه داده و تلاش كرده در قالب مقررات جاري با آن برخورد شود. دانشجويان نيز تلاش  كرده اند و خواسته شان اين بود كه اين امر تامين شود و راهپيمايي كه انجام شده اگر مجوزي از وزارت كشور نداشته اند ليكن تلاش وزارت كشور اين بوده كه دانشجويان  نظرات خود را مطرح نمايند و اين آمادگي وجود دارد كه  وزارت كشور در جهت تحقق خواسته هاي آنان روشهاي قانوني  را معمول دارد اما انتظاري كه از دانشجويان داريم اين  است كه با توجه به پايبندي آنها به نظام اسلامي و علائقي  كه تاكنون از خود نشان داده اند نبايد زمينه خروج از مقررات و قوانين را فراهم نمايند تا عناصر فرصت طلب از حضور آنان سوءاستفاده ننمايند. ما مي دانيم كه عده اي  ناخودآگاه و بعضي آگاهانه و براساس مطامع خاص سياسي سعي  مي كنند فعاليتهاي آزادانه سياسي محدود شود و عده اي هم  براساس حقد و كينه اي كه با نظام و دولت خدمتگزار دارند نمي خواهند توسعه سياسي و آزاديهاي مشروع تحقق يابد لذا بايد دانشجويان عزيز به اين مسئله توجه كنند و از بستر مناسب و سالم قانوني براي بيان عقايد خود استفاده نمايند و با حركت در مسير قانونمندي و قانونگرايي دولت خود را ياري نموده و راه را براي سوءاستفاده كنندگان ببندند.  بعضي از شعارها و كارهايي كه انجام شده ربطي به  دانشجويان مسلمان و معترض نداشته و مطمئنا" دانشجويان ما از اين كار مبرا هستند و اما آنچه كه لازم است ما به عنوان يك مجموعه به هم پيوسته مدنظر قرار دهيم اين  است كه به كمك هم مسائل را به سمتي سوق دهيم كه  سوءاستفاده كنندگان از آن بهره نبرند. 
