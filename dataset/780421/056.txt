 گروه سياسي: دبير مجمع روحانيون مبارز ديروز در جمع  خبرنگاران رسانه هاي كشور مواضع خود را درباره تحولات  اخير كشور اعلام كرد.  به گزارش خبرنگار همشهري حجت الاسلام والمسلمين مهدي  كروبي، حوادث اخير كوي دانشگاه تهران را با تهاجم  نيروهاي رژيم سابق به مدرسه فيضيه قم تشبيه كرد و گفت:  تخريب، ويراني و خشونت در كوي دانشگاه بسيار زياد بود.  دبير مجمع روحانيون مبارز گفت: دانشجوياني كه در خوابگاههاي دانشگاهها سكونت دارند نوعا از خانواده هاي  محروم و از ايثارگران هستند. بسياري از دانشجوياني كه  مورد ضرب و شتم قرار گرفتند و آثار آن بر بدنشان نمايان  بود از فرزندان شهدا، ايثارگران و جانبازان بودند.  كروبي گفت: در مورد اينگونه حوادث، پيگيري اين مسائل مهم  است كه چرا اين خشونت ها صورت مي گيرد؟ گروههاي فشار از كجا حمايت مي شوند؟ چه حرفهايي آنها را تحريك مي كند و آيا آنها خودسر هستند؟ وي اضافه كرد: وقتي در بسياري از سخنراني ها و خطبه ها حرف هاي خشونت آميز زده مي شود و افراد دعوت به خشونت  مي شوند آيا جز اين حركات انتظار ديگري هم مي رود؟ وقتي  خطيبي در يك مكان مقدس مي گويد: اگر نتوانستيم اسلام را با منطق پيش ببريم با خشونت اشكال ندارد! اين خشونت عليه  چه كسي است؟ در اينجا كه استكبار جهاني مطرح نيست، بحث  داخلي است !  كروبي گفت: آيا فضلا و نظريه پردازان عامل اصلي اين  خشونت ها نيستند؟ آقاي كروبي ريشه بوجود آمدن قضاياي تلخ كوي دانشگاه را ناشي از تصميم عجولانه دادگاه ويژه روحانيت در بستن غير قانوني روزنامه سلام دانست و گفت: بايد اول دادگاه تشكيل  مي شد، مدير مسئول سلام مستندات خود را مطرح مي كرد و در صورت محكوم شدن اقدام به توقيف مي كردند نه اينكه برخلاف  نظر وزارت اطلاعات، وزارت كشور و بخش هاي ديگر قوه  قضائيه تصميم عجولانه و مهمي گرفته شود!  آيت الله كروبي ضمن تاكيد بر غير قانوني بودن دخالت  دادگاه ويژه روحانيت در كار مطبوعات گفت: بستن يك  روزنامه غير از محاكمه يك متهم است. به همين دليل قانون  اساسي شرايط خاصي را براي برخورد با مطبوعات قائل شده  است. دادگاه مطبوعات بايد علني و با حضور هيات منصفه  باشد در غير اين صورت حكم آن دادگاه وجاهت قانوني ندارد.  آيت الله كروبي در مورد چگونگي تشكيل دادگاه ويژه  روحانيت توسط امام گفت: در ابتداي انقلاب براي محاكمه  آخوندهاي فاسد و ساواكي و بعضي ها كه ريش سفيد و محترم  بودند ولي بايد خلع لباس مي شدند دادگاه روحانيت تشكيل  شد بعد هم امام دستور لغو آن را دادند و روحانيون در ساير دادگاههاي عادي محاكمه مي شدند اما پس از بازداشت  سيد مهدي هاشمي به دليل حمايت يكي از مراكز قدرت از وي  مجددا" اين دادگاه تشكيل شد.  رئيس مجمع روحانيون مبارز گفت: بعد از رحلت امام كه من  رئيس مجلس، آقاي هاشمي رئيس جمهوري و آقاي يزدي رئيس قوه  قضائيه بودند، متوجه شديم كه تغيير و تحولاتي در دادگاه  ويژه روحانيت در حال انجام است و آئين نامه داخلي آن  تنظيم شده است.  آيت الله يزدي در مورد آن آئين نامه به من گفت: اشكالات  متعدد قانوني دارد و با موازين قضايي سازگار نيست.  اما در اين باره هر چه گفتيم كسي گوشش بدهكار نبود. در مقطعي اين دادگاه، آقايان هادي خامنه اي و محتشمي را در رابطه با مصاحبه اي ممنوع الخروج كرد اما وقتي حاج احمد آقا در مجمع تشخيص مصلحت نظام حكم دادگاه را شنيد عصباني  شد و سخنراني شديدي كرد و گفت: تشكيل دادگاه صرفا" براي  رسيدگي به پرونده سيدمهدي هاشمي بوده است. حتي يك روز مشاجره تند و تلخي بين آيت الله يزدي و يكي از گردانندگان دادگاه ويژه روحانيت پيش آمد.  وقتي از آقاي كروبي در مورد علت عدم رفع توقيف روزنامه  سلام با وجود پس گرفتن شكايت وزارت اطلاعات پرسش شد وي  گفت: نمي دانم بايد از دادگاه بپرسيد. وي گفت: اصلا"  وزارت اطلاعات قصد شكايت نداشته و بخش حقوقي آن اين  شكايت را تنظيم كرده و دادگاه ويژه نيز بهانه به دست  آورده است. وزير اطلاعات به شدت از خبر بستن روزنامه  سلام ناراحت شده بود.  كروبي در ادامه اين مصاحبه به پرسش هاي خبرنگاران در مورد حوادث اخير كوي دانشگاه پاسخ داد. وي در مورد وضعيت نيروي انتظامي گفت: پيش بيني من اين است كه اين  مشكل حل خواهد شد و اين نيرو تحت تسلط جدي وزارت كشور قرار مي گيرد.  وي يكي از نتايج حوادث اخير را ايجاد شكاف بين حوزه و دانشگاه دانست و گفت: متفكريني مانند شهيد مطهري، شهيد مفتح و مرحوم بازرگان بين دانشگاه و حوزه الفت ايجاد كردند ولي متاسفانه حركات اخير به شدت در حال زياد كردن  شكاف است و متاسفانه كساني از لزوم خشونت حرف مي زنند كه  از هم لباسي هاي ما هستند و اين فاجعه اي براي كشور و دين ماست.  وي افزود: آقاياني كه در جلسات به گروههاي محفلي و خودسر مي گويند اميد من به شماست كه ارزشها را حفظ كنيد اينها هم مي ريزند و حوادث خوابگاه را بوجود مي آورند.  آيت الله كروبي در مورد مسئوليت فلاحيان در قتل هاي اخير گفت: اينكه وزير تا چه حد در جريان كارهاي سعيد اسلامي  بوده چيزي نمي دانم ولي اطلاعات در حذف نيروها نقش مهمي  ايفا كرد. سعيد اسلامي از چهره هاي با نام و نشان  اطلاعات و همه كاره بود و هر كاري مي خواستند انجام  مي داد وي گفت: آقاي ري شهري به من گفت به سعيد اسلامي  مشكوك بودم و تا زماني كه مسئوليت داشتم نگذاشتم به مقام  مهمي دست يابد. 
