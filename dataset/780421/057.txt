 گروه سياسي: گردهمايي دانشجويان كه از جمعه گذشته در اعتراض به تهاجم گروه فشار و نيروي انتظامي به خوابگاه  دانشجويان دانشگاه تهران آغاز شده بود، ديشب به پختگي  تازه اي رسيد.  به گزارش خبرنگار همشهري، دانشجويان ديروز پس از رايزني هاي چند ساعته با يكديگر و گوش سپردن به سخنان  عبدالله نوري، سيدهادي خامنه اي، عزت الله سحابي و فائزه  هاشمي به اين نتيجه رسيدند كه گردهمايي خود را تا تحقق  همه خواسته هايشان ادامه دهند اما براي جلوگيري از تشنج  حتي المقدوراز راهپيمايي در خارج از اماكن غيردانشگاهي  خودداري كنند و اگر ضرورتي براي حضور در خيابان ها پيدا شد، آرامش خود را حفظ كنند. دانشجوياني كه ديشب در خيابان هاي كارگر، جلال آل احمد، فاطمي و ولي عصر راهپيمايي كردند، به اين اصل پايبند ماندند و نگذاشتند حركت آنها به خشونت كشيده شود نيروهاي انتظامي نيز در راهپيمايي ديشب مداخله نكردند. بنابر اين انتظار مي رود،  امروز نيز اگر دانشجويان آن طور كه قرار گذاشته اند،  بخواهند خود را از كوي دانشگاه به نقاطي ديگر از شهر برسانند با حفظ آرامش و پرهيز از هرگونه خشونت،  برنامه هاي خود را اجرا كنند. ديشب در آخرين دقايقي كه  دانشجويان پراكنده مي شدند، مصاحبه وزير كشور منتشر شد.  اظهارات وزير كشور بر بخش عظيمي از دانشجويان كه هدف  اصلي شان حمايت از دولت خاتمي است، تاثير زيادي گذاشت و آنان را متقاعد كرد كه شب را در خوابگاههاي خود بگذرانند.  براساس اين گزارش، نمايندگان دانشجويان در پايان تحصن  ديروز به خبرنگاران گفتند، به منظور تقويت دولت خاتمي از امروز(دوشنبه)در مسجد دانشگاه تهران تحصن مي كنند و تا دستيابي به همه خواسته هاي خود به تحصن ادامه مي دهند،  اما براي بستن راههاي بهانه جويي دشمنان آزادي و توسعه  سياسي، در خيابان ها اجتماع نمي كنند. به نظر مي رسد پاسخ رئيس جمهوري به استعفانامه دكتر معين و قول مساعد وي به پيگيري موضوع تا ريشه يابي كامل آن، دانشجويان را متقاعد كرده است اما آنان از بيم اينكه اگر متفرق شوند،  فشار عناصر غيرمسئول، دستاوردهاي آنان را هدر دهد،  درصددند تا دستيابي به هدفهاي خود، با هم بمانند.  دانشجويان در سه روز اخير عموما" بر چند خواسته تاكيد ورزيده اند كه مهم ترين آنها، بركناري فرمانده نيروي  انتظامي، اعاده حيثيت از دانشجويان و شناسايي همه عوامل  تهاجم به كوي دانشگاه است. بيانيه اي كه ديشب شوراي عالي  امنيت ملي منتشر كرد بخشي از اين خواسته ها را تحقق  بخشيده است اما هنوز درخواست هاي برآورده نشده اي وجود دارد كه دانشجويان در صدد اند با شيوه هاي مسالمت آميز پيگيري كنند. 
