 تهران- خبرگزاري جمهوري اسلامي: در پي وقوع حوادث دلخراش  و تاثربرانگيز شب جمعه كوي دانشگاه تهران كه در آن  دانشجويان مستقر در خوابگاه مورد تعرض قرارگرفتند،  دكترمصطفي معين وزير فرهنگ و آموزش عالي در اعتراض به  اين عمل استعفاي خود را به رئيس جمهوري تقديم نمود.  رئيس جمهور طي پاسخي به وزير فرهنگ و آموزش عالي ضمن رد اين استعفااز تلاشهاي آقاي معين و ساير مسئولان در آرام كردن فضاي متشنج كوي دانشگاه تقدير كرد و با تاكيد بر پرهيز از هرگونه خشونت و تشنج، آرامش را اساسي ترين نياز كشور و لازمه مهم توسعه سياسي دانست.  متن پاسخ رئيس جمهور به استعفانامه وزير فرهنگ و آموزش  عالي به شرح زير است:  ضمن ابراز تاسف فراوان و همدلي با جناب عالي و همه آنان  كه خود را در برابر امنيت، آزادي و استقلال كشور و شادابي و پيشرفت و سرزندگي دانشگاهها و مراكز علمي ميهن  مسئول مي دانند در پاسخ به استعفاي شما من نيز حادثه زشت  و تلخ كوي دانشگاه تهران را محكوم مي كنم و ضمن  عذرخواهي از اين اهانت به ساحت علم و دانشگاه اعلام  مي دارم به ياري حق تا كشف همه ابعاد قضيه و برخورد مناسب با آن، پيگيري امور را ادامه خواهم داد وهمانطور كه مي دانيد تصميم هاي مناسبي در اين باب اتخاذ شده كه  به اطلاع مردم و دانشگاهيان رسيده است و خواهد رسيد.  با قدرداني از دلسوزي و تدبير شما و ساير همكاران عزيز خصوصا تلاش بي وقفه در آرام كردن فضاي سنگين و متشنج  جمعه شب گذشته، از جناب عالي كه همكار خوب دولت و خدمتگزار امين و دردآشناي انقلاب و كشور و يار و همراه صميمي دانشگاهيان عزيز هستيد مي خواهم كه همچنان  محكم و استوار مسئوليت خطيرتان را ادامه دهيد و در همه  حال و همه جا به لطف خداوند و پشتيباني ملت شريف و دانشگاهيان و دانشجويان عزيز مستظهر باشيد. همه بايد بدانيم كه در شرايط حساس كشور آرامش و پرهيز از هرگونه خشونت و تشنج اساسي ترين نياز كشور و لازمه مهم  توسعه سياسي است و موفقيت دولت مرهون اين آرامش است و مطمئن هستم دانشگاهيان عزيز و همه مردم شريف كشور با سلاح منطق و خويشتنداري، دولت و مسئولان را جهت پيگيري  همه جانبه قضيه و مايوس كردن كساني كه مي كوشند تا از اوضاع به سود مقاصد سوء خودبهره برداري كنند، ياري  خواهند كرد 
