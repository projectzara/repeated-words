 اعضاي شوراي شهر تهران به ديدار دانشجويان رفتند گروه سياسي: اعضاي شوراي شهر تهران ديروز با حضور در كوي  دانشگاه تهران، با دانشجويان ابراز همدردي كردند.  به گزارش خبرنگار همشهري در تجمع ديروز كه به دعوت دفتر تحكيم وحدت برگزار شد حجت الاسلام والمسلمين عبدالله  نوري رئيس شوراي شهر تهران با حضور در جمع دانشجويان  معترض براي آنان سخنراني كرد. وي در سخنان خود خواستار رسيدگي قاطعانه مسئولين به موضوع فاجعه تهاجم به خوابگاه  دانشجويان شد.  نوري كه به همراه همه اعضاي شوراي شهر و شهردار تهران  براي بازديد از ساختمانهاي تخريب شده كوي دانشگاه در محل  تحصن دانشجويان حضور يافته بود ضمن اظهار تسليت به  دانشجويان به مناسبت تحمل اين مصيبت عظيم، سهل انگاري و پرده پوشي برخي مسئولين و نهادها را نسبت به عملكرد گروههاي فشار عامل وقوع اين رخداد غم انگيز دانست.  وي در بخشي از سخنان خود اظهار كرد: در دوم خرداد و بنابه شرايط پيش بيني نشده آقاي خاتمي در انتخابات رياست  جمهوري به پيروزي رسيد كه همين پيروزي عامل شروع مشكلاتي  شد كه اگر ايشان رئيس جمهوري نشده بود، قطعا به وقوع  نمي پيوست.  رئيس شوراي شهر در توضيح اين مطلب افزود: در طول دوره  انتخابات مخالفين جبهه دوم خرداد تا توانستند به خاتمي و ياران او اهانت و هتاكي كردند و تهمت و افترا زدند و تلاش كردند با القاي تفكرات خود به افكار عمومي اين گونه  بباورانند كه آقاي خاتمي صلاحيت قبول پست رياست جمهوري  را ندارد، اما مردم در دوم خرداد نشان دادند كه بسيار هشيارانه حركت مي كنند و تحت تاثير فضاسازي هاي مخالفان  قرار نمي گيرند.  وي گفت: در شرايطي كه در دوره انتخابات تمام ابزار تبليغات در اختيار رقباي آقاي خاتمي بود، مردم با انتخاب وي و راي به برنامه هاي او، در واقع اين حقيقت را پيش  روي بازندگان انتخابات گذاشتند كه اگر مي خواهند باقي  بمانند بايد با تفكر و جمعبندي از دلايل شكست خود به  تصحيح انديشه هاي نادرست خود بپردازند، اما متاسفانه اين  عمل صورت نگرفت و بازماندگان در طول دو سال اخير با توسل  به خشونت تلاش كردند به حاكميت خود ادامه دهند و در هر برهه از زمان به پياده كردن برنامه اي جديد پرداختند.  مدير مسئول روزنامه خرداد در ادامه افزود: وقتي  بي احترامي به قانون در وجود برخي آنچنان نهادينه مي شود كه بي توجه به مرزهاي قانوني - از جمله صدور مجوز وزارت  كشور براي برخي تجمعات و مراسم مذهبي - به آنها حمله  مي كند در واقع به مخالفت با مباني نظام جمهوري اسلامي  مي پردازد.  حجت الاسلام والمسلمين نوري همچنين با اشاره به حمله به  برخي از اعضاي هيات دولت در مراسم نمازجمعه تهران گفت:  اگر همان روز با اين مهاجمان برخورد قانوني مي شد، حرمت  شكني دانشگاه توسط خشونت طلبان پيش نمي آمد.  عبدالله نوري كه سخنانش بدفعات با سردادن شعارهاي  دانشجويان در محكوم كردن اعمال مدافعان خشونت قطع مي شد،  ادامه داد: كساني كه به حريم دانشگاه تجاوز كردند و بدترين فاجعه ملي را در محيطهاي آموزشي كشور به وجود آوردند چه نامي بر عمل خود مي گذارند؟ آيا اين تهاجم  وحشيانه دفاع از اسلام است؟ آيا قرار است مصالح نظام همچنان بابت آزادي افراد خشونت طلب آسيب ببيند؟ چه چيز پشت پرده است كه مانع  جلوگيري از تحركات آنها مي شود؟ رودربايستي يا قرارهاي  پشت پرده؟ چطور كار روزنامه سلام يعني افشاي چهره فردي  كه خود مي گويند وابسته به صهيونيستها بوده است، خلاف  مصالح نظام معرفي مي شود اما وقتي عوامل خودسر گروههاي  مهاجم دانشجويان را به خاك و خون مي كشند مصالح نظام به  خطر نمي افتد؟!  آيا ايجاد محدوديت براي آقاي موسوي خوئيني ها به عنوان  ياور انقلاب در جهت دفاع از كيان اسلام است يا آزادگذاردن دست تمام كساني كه با اين اقدامات آبروي  اسلام را به خطر مي اندازند؟ رئيس شوراي شهر همچنين با مخاطب قراردادن مسئولين ذي ربط و تقاضا از آنها براي رسيدگي دقيق و هشيارانه نسبت به  تمام عوامل مجري و پشت پرده حمله به دانشجويان گفت: آيا با بركناركردن مامور مسئول حراست كوي دانشگاه مسئله حل  ميشود؟ آقاياني كه در جريان پرونده قتلهاي زنجيره اي فقط مدعي  وجود يك نفر به نام سعيد امامي هستند- كه آن هم ظاهرا جاسوس از آب درمي آيد- آيا يك لحظه به اين موضوع  انديشيده اند كه اگر دست مطبوعات در انتقال درست و بي واسطه حقايق باز باشد، در واقع انقلاب بيمه شده است؟ ما اگر بتوانيم براي حفظ نظام در مسير قانون اساسي حركت  كنيم، در مسيري راه پيموده ايم كه اسلام براي ما تعيين  كرده است.  رئيس شوراي شهر تهران همچنين با اظهار تاسف از اين كه  عملكرد گروههاي مدافع خشونت به ترسيم چهره اي خشن و موحش  از اسلام منجر مي شود گفت: والله اسلام دين عطوفت و مهرباني است، اسلام دين افراد خشونت ورز دنياطلب نيست.  روح اسلام سنخيتي با خشونت و اعمال زور ندارد و من در همين محل از تمامي روحانيون، علماء، مراجع و بزرگان  مي خواهم نمايندگان خود را بفرستند تا ببينند مدافعان  دروغين دفاع از اسلام چه به روز كوي دانشجويان آورده اند و ببينند به اسم اسلام در اين كشور چه حرمتها شكسته  مي شود.  وي در خاتمه ضمن تاييد بر اين نكته كه با تعطيل كردن  روزنامه ها، افكار عمومي را نمي توان تعطيل كرد اظهار اميدواري كرد كه هرچه زودتر روزنامه سلام فعاليت مجدد خود را از سر گيرد و در ضمن از دانشجويان نيز خواست تا با هشياري و دقت در رفتارها و گفتار خود بهانه اي به دست  مخالفان و كج انديشان ندهند.  به گزارش خبرنگار همشهري همزمان با سخنراني حجت الاسلام  والمسلمين نوري از تريبون دانشجويان، الويري شهردار و اعضاي شوراي شهر تهران ضمن بازديد از بخشهاي تخريب شده  خوابگاه دانشجويان به گفتگو با دانشجويان متحصن در كوي  پرداختند.  الويري به هنگام بازديد از اتاقهاي سوخته، شيشه هاي  شكسته و وسايل تخريب شده خوابگاه گفت: شهرداري تهران  مسئوليت بازسازي و ترميم كوي دانشگاه را به عهده مي گيرد.  همچنين در جريان مراسم روز گذشته از سوي مجري برنامه  اعلام شد در اعتراض به وقايع خشونت بار كوي دانشگاه آيات  عظام موسوي اردبيلي و صانعي روز يكشنبه بيستم تيرماه  (ديروز)كلاسهاي درس خود را تعطيل كردند.  در حاشيه تحصن دانشجويان در كوي دانشگاه  * خبرنگار يكي از روزنامه هاي عصر كه معمولا براي انجام  ماموريتهاي خود از ماشين با آرم موسسه خود استفاده  مي كند در دو روز گذشته به منظور پوشش خبري تحصن كوي  دانشگاه با ماشين بدون آرم در محل حضور يافتند.  * دانشجويان حاضر در مراسم ضمن نكوهش سازمان صدا و سيما و روزنامه هاي كيهان و رسالت در انعكاس وقايع چند روز اخير دانشگاه خواستار استعفاي علي لاريجاني و پاسخگويي  مسئولين اين رسانه ها در تحريف واقعيات شدند.  * يكي از دانشجويان بازداشتي كه روز گذشته آزاد شده بود در گفتگو با خبرنگار همشهري گفت: بازداشت شدگان را كه  حدود سيصد تن بودند به ناحيه انتظامي تهران مركز(واقع  در ميدان امام خميني)و ناحيه انتظامي واقع در تقاطع  خيابانهاي انقلاب و فلسطين منتقل كردند.  اين دانشجو گفت: فردي كه وي را سردار صدا مي كردند هنگام  بازجويي ضمن واردكردن اتهام اخلالگري به من هر بار كه  در پاسخ به پرسش هاي وي مي گفتم چيزي نمي دانم با مشت  به صورتم مي كوبيد و وقتي ما را نزد فردي به عنوان قاضي  دادگاه بردنداو با گرفتن تعهد مبني بر عدم حضور در تجمعات دانشجويي شماره تلفن يكي از شعبه هاي دادگاه  انقلاب را به ما داد كه هر وقت نياز به تماس بود با وي  تماس بگيريم. به گفته اين دانشجو از سيصد دانشجوي  بازداشتي همراه وي 52 تن تا غروب شنبه آزاد شدند. 
