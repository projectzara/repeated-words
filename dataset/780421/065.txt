 در پي اعلام شكايت وزارت محترم اطلاعات از روزنامه سلام،  عصر چهارشنبه به طرفتالعيني اين روزنامه به موجب قرار صادره از سوي جانشين دادستان محترم دادسراي ويژه روحانيت  تا اطلاع ثانوي توقيف گرديد.  اولا" نظر به تدبير وزير محترم اطلاعات و انصراف اين  وزارتخانه از شكايت خود، به موجب ماده 4 قانون مجازات  انتشار و افشاي اسناد محرمانه و سري دولتي مصوب 29/11/1353 ادامه توقيف روزنامه مذكور به بهانه  شكايت وزارت اطلاعات فاقد وجاهت قانوني است.  ثانيا" - جانشين دادستان دادسراي ويژه روحانيت اصولا"  براي صدور چنين قراري هيچگونه مستند قانوني ندارد، زيرا:  1- با فرض پذيرش اتهام روزنامه سلام مبني برچاپ و انتشار سند طبقه بندي شده، اين تخلف در حيطه جرائم  مطبوعاتي است، لاجرم مستندا" به اصل 168 قانون اساسي و ماده 34 قانون مطبوعات، رسيدگي به آن در صلاحيت محاكم  دادگستري است كه با رعايت تشريفات خاصي صورت مي گيرد.  بنا بر اين چنانچه با اغماض دادسرا و دادگاه محترم ويژه  روحانيت را در عداد محاكم دادگستري به شمار آوريم كه خود را به رعايت تشريفات مذكور در اصل 168 ملزم بداند و دادستان محترم دادسراي ويژه روحانيت را نيز همرديف  " دادستان عمومي "تلقي نمائيم مستندا" به مواد 23 و 31 قانون مطبوعات دادستان اين دادسرا قبل از صدور حكم  دادگاه صلاحيتدار تنها در دو مورد مجاز به صدور قرار توقيف روزنامه مي باشد.  مورد اول، ناظر به تخلف از مفاد مندرج در ماده 23 قانون  مطبوعات است، كه در اين صورت به موجب تبصره 3 ذيل اين  ماده" دادستان عمومي "حداكثر تا ده روز مي تواند دستور توقيف يك روزنامه را بدهد.  مورد دوم، معطوف به تخلف از مفاد مندرج در ماده 31 قانون  مطبوعات است كه در صورت ارتكاب جرم دادستان عمومي  مي تواند دستور توقيف يك روزه اولين شماره بعد از ابلاغ  را صادر نمايد و در صورت تكرار تا موقع صدور راي دادگاه  از انتشار نشريه جلوگيري به عمل آورد.  نظر به اينكه هيچ يك از دو اتهام مذكور در مواد 23 و 31 قانون مطبوعات متوجه "سلام "نيست، عليهذا جواز صدور قرار توقيف اين روزنامه مصداق سالبه به انتفاء موضوع مي باشد و اصدار چنين قراري از ابتدا مغاير با قانون بوده است.  بنا به مراتب فوق و نظر به اصل 36 قانون اساسي كه حكم به  مجازات و اجراء آن را تنها از طريق دادگاه صالح و به موجب قانون مجاز مي داند و نيز توجه به ماده 9 قانون  تشكيل دادگاههاي عمومي و انقلاب كه انشاء راي و صدور قرار بدون استناد را تخلف از قانون و مستوجب محكوميت  انتظامي دانسته است دو سئوال مطرح مي شود:  نخست آن كه، مستندات صدور قرار توقيف روزنامه سلام چيست؟ دوم اينكه، با عنايت به ماده 18 آئين نامه دادسرا و دادگاههاي ويژه روحانيت كه مي گويد: هر فعل يا ترك فعلي  كه مطابق قوانين موضوعه يا احكام شرعيه قابل مجازات يا مستلزم اقدامات تاميني و تربيتي باشد جرم محسوب مي گردد و توجه به ماده 9 قانون تشكيل دادگاههاي عمومي و انقلاب،  آيا صادركننده قرار توقيف روزنامه سلام، خود در مظان  اتهام به ارتكاب جرم موضوع ماده 9 قانون تشكيل دادگاههاي  عمومي و انقلاب قرار ندارد؟ در صورت مثبت بودن پاسخ آيا مدير مسئول محترم روزنامه سلام ملزم به پيروي از قرار صادره از سوي جانشين دادستان دادسراي ويژه روحانيت  مي باشد؟ به نظر مي رسد در صورت الزام نيز حق شكايت از قرار صادره براي مديرمسئول روزنامه سلام كماكان محفوظ است. 
