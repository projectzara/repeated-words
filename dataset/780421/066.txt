 گروه سياسي: همبستگي با دانشجويان دانشگاه تهران و محكوميت تهاجم گروه فشار به كوي دانشگاه، ديروز نيز ادامه يافت و دهها حزب و گروه سياسي و انجمن هاي  دانشجويي سراسر كشور با صدور بيانيه هاي جداگانه، مواضع  خود را در اين باره اعلام كردند چكيده اين مواضع به شرح  زير است:  مجاهدين انقلاب اسلامي  حمله ددمنشانه نيروهاي انتظامي و انصار استبداد به  خوابگاه دانشگاه تهران و ضرب و شتم وحشيانه دانشجويان  نمي تواند اقدامي خودسرانه و ناشي از يك تصميم شخصي باشد.  اين اقدام همانند ايده تحديد آزادي مطبوعات با پرونده  قتل هاي پائيز گذشته مرتبط است.  از دانشجويان مي خواهيم براي پرهيز از وقوع حوادث مشابه  كوي دانشگاه، تجمع و تظاهرات را به تحصن متمركز و آرام  در درون دانشگاهها تبديل كنند و از طريق مذاكره با نمايندگان ويژه مقام معظم رهبري و رئيس جمهوري به راه حل  شايسته مبني بر مجازات كليه عاملان و آمران حمله به  خوابگاه دانشگاه تهران و اخذ تضمين هاي كافي جهت عدم  تكرار چنين فجايعي دست يابند.  سازمان مجاهدين انقلاب اسلامي ايران گفت: در پي توقيف  روزنامه سلام و به خاك و خون كشيده شدن دانشجويان مظلوم  در خوابگاه دانشگاه تهران در روز جمعه، دومين دستاورد برنامه اي فراگير كه طرح تحديد آزادي مطبوعات بخشي از آن  است، آشكار شد.  حوادث مذكور نشان مي دهد كه پرونده قتل ها و حوزه نفوذ و اقدامات محفل نشينان مزدور و توطئه گر بسيار گسترده تر از آن چيزي است كه تصور مي رفت.  هجوم گسترده عليه مطبوعات، طرح تغيير قانون و ادعاي  موهوم استحاله نيروهاي انقلاب، زمينه سازي براي انسداد سياسي در آستانه انتخابات مجلس ششم و مجازات مطبوعات  سياسي و نيروهاي انقلابي بخاطر افشا و مخالفت با ايده هايي است كه سعيد اسلامي و همفكران وي در پي تحقق  آن بودند.  جبهه مشاركت ايران اسلامي  فاجعه هتك حرمت دانشگاه و دانشجويان و تهاجم عوامل نيروي  انتظامي و گروههاي شناخته شده خشونت طلب به كوي دانشگاه  تهران كه در طول حيات دانشگاه بي سابقه بوده است و به  كشته شدن تعدادي و زخمي شدن و بازداشت جمع كثيري از دانشجويان مظلوم و بي گناه انجاميد، حادثه اي اسف بار و تامل برانگيز است.  اين واقعه ناگوار كه دلايل وقوع آن به هيچ روي قابل  توجيه و ابعاد آن به آساني قابل رويت نيست، بي ترديد اقدامي مشكوك جهت ايجاد آشوب در جامعه و اخلال در روند توسعه سياسي كشور و برنامه هاي دولت محسوب مي شود.  از اين رو بايد آن را حلقه اي از اجزاء طرحي بزرگتر كه  با هدف ناتوان نشان دادن دولت در تامين حقوق و امنيت  مردم و ايجاد ياس و انفعال به ويژه در ميان نخبگان جامعه  ارزيابي كرد.  در حاليكه جامعه با سئوال هاي جدي در مورد عاملين  قتل هاي مشكوك و تحديدكنندگان آزادي مطبوعات مواجه است،  ناگهان مشاهده مي شود كه با فجيع ترين شكل ممكن به محيط دانشگاه و دانشجويان يورش مي برند.  ضرورت دارد كه هدف مجريان اين پروژه را كه بي شباهت به  پروژه قتل هاي زنجيره اي و حذف عنصر مردمي و متفكران  جامعه به عنوان بزرگترين تكيه گاه دولت و رئيس جمهور محبوب است به دقت هم در سطح انديشه سازي و هم از سطح  اجرا و عمليات شناخت و معرفي كرد امروز بايد متولي  امنيت مردم را به عنوان مهمترين وظيفه دولت روشن كرد و ابزارهاي لازم را در جهت اعمال حاكميت و تامين امنيت  مردم و پاسخگويي به مردم تبيين نمود.  مجمع محققين و مدرسين حوزه علميه قم  مهمترين سئوالي كه براي هر ايراني مطرح است اين است كه  اين گروه خشونت طلب كه سالهاست در اين مملكت قوانين و امنيت را زير پا گذاشته و هرچندگاهي حريم قانون، فرهنگ،  مرجعيت و... را شكسته، از كدام پايگاه حمايت مي شوند كه  روز به روز بر جرات و جسارت آنها افزوده مي شود به طوري  كه دولت تاكنون نتوانسته است آنان را سرجاي خود بنشاند.  مجمع نمايندگان ادوار مجلس  حادثه دلخراش و نفرت انگيز حمله ددمنشانه و بي سابقه به  خاك و خون كشيدن كوي دانشگاه در بامداد جمعه در حالي كه  دانشجويان در حال خواب بودند و شكستن حريم دانش و دانشگاهيان و ضرب و جرح شديد فرزندان ملت و هتاكي بي حد و مرز به دانشجويان و شهروندان لكه ننگي را بر پيشاني  نيروي انتظامي و شبه نظاميان خشونت طلب نهاد كه تا ابد پاك نخواهد شد.  مسئولين عاليرتبه نظام نيز پاسخگوي عواقب و آثار اين  اقدام گستاخانه خواهند بود.  تعقيب قانوني فرماندهان عاليرتبه نيروي انتظامي -  دستگيري و محاكمه علني سردمداران آمران و مجريان اين  حركت ضدانساني و خشكانيدن ريشه هاي فتنه عوامل خودسر و محفلي كوچكترين و كمترين گام در جهت كاهش آلام و مصيبت هاي وارده است.  مجمع اسلامي بانوان  اميد است با اقدام به موقع مسئولين قضايي كشور مسائلي  همچون مساله اي كه در خوابگاه دانشجويان در تهران اتفاق  افتاده است كه متاسفانه مامورين انتظامي اقدام درست و معقولي را هم در ايجاد آرامش در محيط دانشجويي انجام  نداده اند و باعث جريحه دارشدن قلوب دانشجويان عزيز،  مردم و جمعي از مسئولين نظام نيز شده است پيش نيايد و از ايجاد شرايطي كه باعث عدم آرامش مردم و دادن بهانه به  دشمنان نظام و اسلام مي گردد شديدا خودداري نمائيم.  كميسيون فرهنگ و آموزش عالي مجلس  كميسيون فرهنگ و آموزش عالي مجلس شوراي اسلامي ضمن اظهار تاسف و تاثر عميق از حوادث روزهاي پنجشنبه و جمعه 17 و 18 تيرماه و ضمن محكوم نمودن عوامل ايجاد چنين حوادث تلخ  نكات زير را به اطلاع مي رساند:  ورود نيروي انتظامي به محوطه خوابگاه دانشجويان و ضرب و شتم دانشجويان را محكوم نموده و خواهان رسيدگي دقيق و شناسايي عوامل اين حوادث و پيگرد قانوني آنها مي باشيم.  تشكل هاي دانشجويي  دهها انجمن اسلامي و تشكل دانشجويي نيز با صدور بيانيه هاي جداگانه با محكوم كردن تهاجم گروه فشار،  خواستار پيگيري موضوع و شناسايي و محاكمه عوامل و آمران  و مسببان آن شدند.  اسامي اين تشكل ها كه خبرنگاران همشهري از تهران و شهرستان ها مخابره كرده اند به شرح زير است: هيات رئيسه  دانشگاه شيراز، روساي دانشگاه الزهرا و علوم پزشكي،  شوراهاي صنفي دانشكده هاي دانشگاه صنعتي اميركبير، انجمن  اسلامي دانشجويان دانشكده حقوق دانشگاه شهيد بهشتي،  انجمن اسلامي دانشجويان دانشگاه زنجان، انجمن اسلامي  دانشگاههاي خواجه نصير، علم و صنعت، دانشگاه شاهد،  دانشگاه خليج فارس، دانشگاه كشاورزي گرگان، دانشگاه  بوعلي سينا همدان، دانشگاه بين المللي امام خميني(ره)، دانشگاه شيراز، فردوسي مشهد و...  هيات رئيسه هاي دانشگاهها دانشگاه تربيت مدرس، هيات رئيسه دانشگاه چمران اهواز نيز با صدور بيانيه، همبستگي خود را با دانشجويان اعلام  كردند و خواستار پيگيري موضوع تا شناسايي عوامل اصلي اين  حادثه شدند. 
