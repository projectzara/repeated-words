   * اشاره: تعزيه نمايشي است آييني و ديني كه در سوگ سالار شهيدان; امام حسين(ع)برگزار مي شود. پس از شهادت  امام حسين(ع)و ياران وي در دشت كربلا، ايرانيان به  برگزاري نمايش رخداد غمبار كربلا- به صورت تعزيه -  پرداختند. فرهنگ تعزيه و عاشورا تاثيري برجسته و انكار ناكردني بر فرهنگ ايران زمين برجاي گذارد و حتي بررسي  انقلاب اسلامي بدون توجه به اين مهم كامل نخواهدبود.  به مناسبت برگزاري سمينار تعزيه در كرمانشاه و جشنواره  نمايشهاي آئيني - سنتي در تهران، گفت وگويي داشتيم با پروفسور پيترچلكوفسكي، شرق شناس، پژوهشگر تاريخ اسلام و ايران و تعزيه شناس معاصر لهستاني كه هم اكنون در نيويورك زندگي مي كند. وي دانش آموخته مطالعات شرقي و آفريقايي لندن است و سالهاست كه تئاتر و تئاترشناسي و ادبيات اسلامي را در دانشگاه نيويورك تدريس مي كند.  چلكوفسكي با آنكه سالها در زمينه تعزيه و فرهنگ شرق به  مطالعه و پژوهش پرداخته و داراي نوشته هاي فراوان در اين باره است، فردي بي ادعا و فروتن مي نمايد. چنانكه وي  در طول اين گفت وگو با كمال شور و نشاط از فرهنگ اسلام و ايران سخن مي گفت، خود را شاگردي بيش در شرق شناسي و تعزيه پژوهي نمي دانست. ماحصل اين گفتگو ازنظرتان  مي گذرد.  * جناب پروفسور، شما يك شرق شناس و به طورخاص اسلام شناس  و پژوهشگر فرهنگ و تمدن اسلامي هستيد، در آغاز قدري از كارها و فعاليتهاي فرهنگي تان بگوييد؟ من استاد شرق شناسي دانشگاه نيويورك هستم. مدت سي ويك  سال اين سمت را دارم. پيش از اين رئيس مركز مطالعات شرقي  در دانشگاه نيويورك بودم. كتابهاي گوناگوني در زمينه  شرق شناسي و مقالات زيادي به زبانهاي مختلف از من به چاپ  رسيده است. كتاب" The miror of invisible world" من كه  به فارسي نيز با عنوان "آئينه جهان غيب" برگردانده شده،  در رشته نشر دانشگاهي و موزه جايزه نخست را ربود. اين  كتاب درباره داستانهاي شيرين و دلچسب نظامي گنجوي است و موزه متروپوليتن در سال 1975 آن را به چاپ رساند.  * روش كار شما در اين پژوهش برچه اساسي شكل گرفت و در اين راستا نظامي را چگونه شاعري يافتيد؟ در موزه متروپوليتن، نسخه اي از خمسه نظامي مربوط به  اوايل حكومت شاه طهماسب كه حاوي مينياتورهاي بسيار زيباست، وجود داشت. من از روي آن نسخه پژوهشم را روي  داستانهاي خمسه نظامي آغاز كردم و دريافتم كه برخي از داستانهاي خمسه مايه و پايه آثار هنري غرب گرديده است.  به نظر من، بي شك نظامي بزرگترين نمايشنامه نويس ايراني  است ولي نظامي اين نمايشنامه ها را براي صحنه ننوشته است.  تمام عناصر درام در داستانهاي نظامي بويژه خسرووشيرين و يا داستانهاي هفت پيكر وجود دارد. اين نوع درام را من،  (Closed drama)يا درام بسته مي نامم، چرا كه قابل اجرا برروي صحنه نيست.  * از اين روي، داوري شما بر روي كار شادروان عبدالحسين  سپنتا در به صحنه درآوردن داستان ليلي و مجنون چيست؟ آيا به نظر شما موفق نبوده است؟ با آنكه مرحوم سپنتا را بايد به عنوان پيشكسوت سينما در ايران به ديده احترام نگريست، ولي كار يادشده وي چندان  موفق نبوده است و اصولا" همان گونه كه اشاره شد،  داستانهاي نظامي را نمي توان در صحنه اجرا كرد. نظامي  صحنه را در نظر نداشته است. دنيا براي او صحنه نمايش بود.  * چگونه با تعزيه آشنا شده و به پژوهش در تعزيه  پرداختيد؟ البته مسلم است كه به عنوان يك شرق شناس و اسلام شناس خواه ناخواه با تعزيه برخورد مي كرديد، ولي  چه انگيزه اي شما را به اين سوي كشانيد؟ من با اينكه شرق شناس هستم و عمده تدريس من در اين  زمينه است، ولي هميشه به نمايش عشق مي ورزيده ام. از اين روي يك دوره در رشته نمايش در دانشكده هنرهاي زيبا به تحصيل پرداختم. در سال 1962 كه ازطرف موءسسه خيريه  امريكايي در قزوين كار مي كردم، در گيلان با مراسم تعزيه  و تعزيه خواني براي اولين بار روبه رو شدم. آن مراسم و مراسم بعدي كه ديدم در من تاثير ژرف و شگرفي برجاي  نهادند. از آن روز به بعد عاشق تعزيه شدم.  * گويا درهمان سالها در تعزيه اي در نقش فرنگي ظاهر شديد.  هنگامي كه اين نقش را بازي مي كرديد، چه احساسي داشتيد؟ بله من يك بار در تعزيه بازي كردم. البته من نقش كامل  فرنگي را برعهده نداشتم در اين نقش دو نفر بازي مي كنند.  يكي كه در واقع آواز مي خواند و اوست كه نقش اصلي را دارد و ديگري دستيار يا محافظ اوست. من نقش اخير را برعهده داشتم هنگامي كه وارد فضاي تعزيه شدم، احساس  بسيار خوب و جالبي داشتم كه قابل بيان و توصيف نيست.  تعزيه نمايشي است بي نظير كه در هيچ جاي دنيا شبيه آن را نمي توان يافت.  * پس عشق به تعزيه شما را به تعزيه پژوهي واداشت و به  نوشتن كتابها و مقالاتي در اين باره پرداختيد، تا جايي  كه مي دانم كتاب (Tazieh Ritual and dramairan in)شما به فارسي با عنوان" تعزيه، آيين و نمايش در ايران "برگردانده شده است  و نيز اطلاع يافته ايم كه به پراكندگي تعزيه و گونه ها و اشكال مختلف آن در هند، پاكستان و ترينيداد در آفريقا توجه داشته ايد.  من پراكندگي تعزيه را از ايران در مركز و جنوب به سمت  پاكستان، هند و ترينيداد دنبال كرده ام. در واقع بايد گفت كه معنا و شكل تعزيه ايران با هند و پاكستان فرق  بسيار دارد. شكي نيست كه تشيع از ايران به هند و پاكستان  و سپس به آفريقاي شرقي و حوزه جزايركارائيب رفته است. در آفريقا، تنها جايي كه تعزيه اجرا مي شود، ترينيداد است.  هم اكنون كتابي در دست نگارش دارم درباره محرم در لكنهو درهند.  * چه فرقي ميان شيوه اجراي نمايش تعزيه در ايران و ساير كشورهاي اسلامي نظير هند، پاكستان و ترينيداد وجود دارد؟ همانگونه كه مي دانيم كربلا براي شيعيان جهان اهميت  دارد. هر شيعه اي مايل است در جوار امام حسين(ع)دفن شود.  در مركز ايران، در يزد، براين باور هستند كه تابوتي كه  پيكر امام حسين(ع)در آن جاي داده شده بود، از درخت خرما بود، از اين روي تابوت بزرگي از نخل مي سازند و آن را بر دوش حمل مي كنند. اين مراسم به هند و پاكستان نيز نفوذ كرده است در شهرهاي شيعي مذهب هند، از روزگاران گذشته  به دليل دوري هند از كربلا، شيعيان آنجا كساني را به  كربلا مي فرستادند و آنها با خود يك كيسه خاك پاك كربلا را به هند مي آوردند. خاك را در محلي مي پاشيدند و هرساله مزار و مقبره امام حسين(ع)را در آن كربلاي محلي  مي ساختند. به اين مقبره ها كه گاهي اندازه شان به سه  طبقه نيز مي رسد، تعزيه مي گويند.  * ولي ما نمايش رخدادهاي كربلا و شهادت امام حسين(ع)و يارانش را تعزيه مي گوييم.  بله. دقيقا" همينطور است كه گفتيد در هند اين مقبره ها را با بامبو، كاغذ رنگي و يا حتي پلاستيك مي سازند و آنها را به دوش مي گيرند و در كربلاي محلي دفن مي كنند.  البته در اين مراسم تاثير آيين هندو را نبايد فراموش كرد.  در آيين هندو پس از ساختن كاخ خدايان آنها را حمل كرده  و در پايان جشنواره به آب مي افكنند.  * البته هماننديهايي ميان ساختار تعزيه و نمايشها و مراسم آييني پيش از اسلام در ايران، ميان رودان و آسياي  صغير هست كه به نظر مي رسد خاستگاههاي تاريخي اين نمايش و درام ديني را داراي پيشينه اي بس كهن مي نماياند، شما چه  نظري داريد؟ مراسم آييني در سوگ سياوش در ايران، تموز در بابل،  آدونيس در آسياي صغير و نيز ايزيس در مصر برگزار مي شد.  به احتمال زمينه اي براي نفوذ به تعزيه فراهم بوده است.  باستانشناسان در پنجيكنت آسياي صغير نقاشيهايي يافته اند كه بازتاب نمايش سوگ سياوش است. البته مدارك تاريخي و باستانشناختي ما هنوز درباره چگونگي اين تاثير دقيق نيست.  * چه چيزي تعزيه را در مقوله نمايش جاي مي دهد و چه چيزي  آن را از نمايش متمايز مي سازد؟ هنگامي كه از من مي پرسند، تعزيه چيست؟ من مي گويم: يك  نوع نمايش آييني و ديني است. تعزيه پديده اي است كه  ظاهرا" نمايش است ولي محتواي دروني آن، آن را از نمايش  جدا مي سازد، پس باطنا" نمايش نيست، درون مايه آن درام  ديني و مصداق راستين كل يوم عاشورا و كل ارض كربلاست.  براي يك خارجي كه معنا و محتواي تعزيه را درك نكرده باشد،  فقط در سطح يك نمايش باقي مي ماند، در صورتي كه اينگونه  نيست.  * البته برخي از پژوهشگران نمايش و كارگردانان غرب كوشش  بر درك و شناخت تعزيه و توجه به كاربرد عناصر و امكانات  آن در نمايشها و تئاتر غرب داشته اند، پژوهشگران و كارگرداناني چون گرتفسكي وپيتربروك. به نظر شما چه  امكانات مثبتي در تعزيه هست كه مي تواند در ساختار نمايشهاي امروزه غرب مورد توجه باشد؟ ببينيد در اكثر نمايشهاي امروزي، ميان كارگردان، تماشاگر و بازيگر فاصله اي ايجاد شده است. شما اگر به يك تئاتر مغرب زمين برويد، مي بينيد كه هيچ فرقي ميان تئاتر و سينما نيست چرا كه در هر دو فاصله ميان تماشاگر و بازيگر وجود دارد، در تئاتر هيچگونه فاصله اي نبايد ميان  تماشاگر و بازيگر باشد. تئاتر غرب از اين جهت دچار بحران  بوده است كه البته اخيرا" تا حدي كوشش شده تا از اين  وضعيت بحراني خارج شود به نظر من تعزيه از نظر ايجاد ارتباط تنگاتنگ ميان بازيگر و تماشاگر، بي نظير است. در سينما و تلويزيون هماره فاصله اي است كه شما نمي توانيد آن را دربنورديد. در تعزيه همه چيز در فضايي رخ مي دهد كه تماشاگر و بازيگر در يك تعامل نزديك قرار دارند.  تماشاگر خود در نمايش شركت مي كند، بازي ميان تماشاگران  اجرا مي شود. البته امروزه اين فاصله تاحدي كاهش يافته  است.  * تماشاگر جذب نمايش مي شود.  هر دو هم احساس هستند، هر دو سوگوار هستند. در سال 1879 ويليام پلي كه به جنوب ايران سفر كرده بود، حدود 37 مجلس  تعزيه را در دو جلد به انگليسي به چاپ رساند و در مقدمه  كتاب نوشت: اگر اين تعداد مردمي را كه در تعزيه شركت  مي كنند در نظر داشته باشيم و اگر نفوذ اين نمايش بر تماشاگر در نظر باشد، آنگاه اين نمايش بزرگترين درام  دنياست. صد سال بعد پيتر بروك(در سال 1979)كارگردان  معروف تئاتر در مجله(Theatre parabola)هنگامي كه از وي  پرسيده شد; چه چيزي در عمر تئاتري او برايش بسيار با اهميت و تكان دهنده بوده، گفت: يك مجلس تعزيه در دهي  ايراني.  * وي چه استفاده اي از عناصر تعزيه در نمايشهاي خويش  كرده است؟ پيتر بروك در نمايش "روياي يك شب نيمه تابستان "كه  تصوير آن بر روي "لندن تايمز" نيز رسم شده بود، از امكانات نمايشهاي ايراني مانند روحوضي استفاده كرده است.  در اين نمايش بازيگران لباسهاي معمول اين نمايش را پوشيده بودند. پيتر بروك نيز داستان "منطق الطير" عطار را به صحنه آورد كه من آن را در نيويورك ديدم، به نظر من  عناصري از نمايشهاي ايراني چون روحوضي و تعزيه در اين  نمايش ديده مي شد. ما از همه امكانات تعزيه مانند موزيك،  لباس، ارتباط نزديك تماشاگر و بازيگر و... مي توانيم در نمايشهاي غرب بهره بگيريم. گرتفسكي نيز سعي مي كرد از اين امكانات تعزيه استفاده كند. او بر اين نظر بود كه  مي توان در نمايشها پرده، دكور و... را كنار گذارد و وسايلي فراهم ساخت كه تماشاگر در نمايش شركت كند.  * در اين رابطه از تاثيرگذارترين مشاهدات خودتان درباره  تعزيه چه خاطره اي داريد؟ من يك دفعه در تعزيه عروسي حضرت قاسم(ع)شركت كردم.  ديدم كه قاسم را طبق سنت روستاهاي ايران به حمام بردند و زنها فاطمه را در جاي ديگر آراستند و حنا به كف دست و پاي او گذاردند. قاسم را روي اسب از حمام به تكيه آوردند و زنها فاطمه را. در اينجا شركت كنندگان شيريني عروسي را آوردند و پخش كردند. موزيك شادي بود و حجله گاه آماده  بود. همه جشن گرفتند. در اينجا يكباره اسب علي اكبر(ع) بدون سوار پيدا مي شود، علامت آن است كه علي اكبر شهيد شده است. قاسم و عده اي از تماشاگران از تكيه بيرون  مي روند و پس از چند دقيقه او و دوستانش پيكر علي اكبر را مي آورند و بر سكوي مركزي مي گذارند. تشييع جنازه  آغاز مي شود در اينجا در يك طرف سكو حجله گاه شادي و عروسي داريم و در طرف ديگر آن پيكر علي اكبر و مراسم  سوگواري و عزا.  گفت وگو: محمد رضا ارشاد ادامه دارد 
