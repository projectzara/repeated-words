 رفع توقيف از روزنامه سلام و مسكوت گذاردن طرح اصلاح  قانون مطبوعات فوري ترين راه رفع تنش از فضاي مطبوعاتي  كشور است  گروه اجتماعي: انجمن صنفي روزنامه نگاران با صدور بيانيه اي اعلام كرد: از حركت روزنامه نگاران براي  استيفاي حقوق خويش و زمين گذاشتن قلم به عنوان اعتراض  به اقدامات ضد آزادي حمايت مي كند.  متن بيانيه انجمن صنفي روزنامه نگاران به شرح زير است:  همانطوري كه قبل از تصويب طرح تغيير قانون مطبوعات  هشدار داده بوديم آثار و عوارض چنين طرحهاي شتابزده اي  محدود نخواهد بود، متاسفانه بلافاصله پس از تصويب كليات  اين طرح مواجه با توقيف غيرقانوني روزنامه سلام شديم.  انجمن صنفي روزنامه نگاران ايران معتقد است، چنين  برخوردهايي امنيت شغلي روزنامه نگاران و نيز اصل آزادي  مطبوعات را در خطر قرار مي دهد. توقيف سلام هشداري براي  مطبوعات كشور و روزنامه نگاران محسوب مي شود. بدين خاطر انجمن صنفي روزنامه نگاران از كليه اقدامات و حركتهاي  قانوني روزنامه نگاران براي استيفاي حقوق خويش حمايت  مي كند و زمين گذاشتن قلم را به عنوان اعتراض به  اقدامات ضد آزادي حق مسلم آنان مي داند.  همچنين انجمن صنفي روزنامه نگاران رفع توقيف روزنامه  سلام در اسرع وقت و مسكوت گذاردن طرح اصلاح قانون  مطبوعات را بلافاصله پس از بازگشايي مجلس شوراي اسلامي  به عنوان فوري ترين راهكارهاي رفع تنش در فضاي مطبوعاتي  كشور خواستار است. 
