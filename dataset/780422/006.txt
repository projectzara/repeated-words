 گروه اجتماعي: تشديد مجازات پس از صدور حكم وانتساب جرمي واحد به دو نفر در حالي كه يكي از متهمين قبلا همان جرم را پذيرفته عدول از موازين قانوني است.  به دنبال تشديد مجازات و محكوميت غلامرضا قبه معاون  سابق مالي - اداري شهرداري به برخي از اتهاماتي كه قبلا شهردار آنها را پذيرفته است و ايراد شبهه نسبت به اين  حكم از سوي كارشناسان و حقوقدانان، بهانه اي شد تا خبرنگار همشهري در گفت و گو با محمدعلي دادخواه وكيل  پايه يك دادگستري و مستشار حقوقي وجاهت قانوني اين عمل  دادگاه را جويا شود وي در پاسخ به سئوال خبرنگار ما گفت: با توجه به اينكه قانونگذار، به موجب ماده 14 قانون  تشكيل دادگاههاي كيفري 1 و 2 و شعب ديوانعالي كشور مصوب 1368- كه با وجود قانون تشكيل دادگاههاي عمومي و انقلاب كماكان به قوت خود پابرجاست - اظهار داشته است  كه شركاء و معاونين جرم در دادگاهي محاكمه مي شوند كه  صلاحيت رسيدگي به اتهام مجرم اصلي را داردو چون پرونده  متهم اول قبلا در شعبه ديگري مورد رسيدگي واقع شده است،  قاعدتا با عنايت به ماده فوق صلاحيت دادگاه رسيدگي  كننده به اتهامات متهم ثانوي محل ترديد است. زيرا قانونگذار در اينگونه موارد صلاحيت اضافه به مرجع بدوي  اعطاء نموده كه عدول از اين مواضع بدور از موازين قضايي  است.  با توجه به صراحت بند 2 ماده 23 قانون اصلاح پاره اي از قوانين دادگستري مصوب 1356 كه در مقام بيان موارد اعاده  دادرسي اعلام داشته است كه وقتي كه پس از صدور حكم قطعي  بر محكوميت فردي به علت ارتكاب جرم به موجب حكم قطعي  ديگري كه بر محكوميت فرد ديگر به علت ارتكاب همان جرم  از مراجع قضايي صادر شده به طوريكه از تعارض و تضاد مفاد دو حكم بيگناهي يكي از دو محكوم عليه احراز گردد.  مي بينيم كه مقنن در خصوص اينكه جرمي واحد به 2 نفر انتساب داده شود تا چه پايه حساسيت به خرج داده كه آنرا در زمره موارد فوق العاده دادرسي محسوب نموده است.  فلذا چون در اتهامات آقاي شهردار مواردي به چشم مي خورد كه دادگاه آنها را پذيرفته است، انتساب همان موارد به  عنوان مباشرت به متهم ديگر به روايت ماده مذكور بي وجه  است كه بنابه مراتب فوق محكوميت مجدد شخص ديگري  به عنوان همان جرم و همان سمت پذيرفتني نيست.  وكيل پايه يك دادگستري در خصوص تشديد مجازات قبه پس از صدور حكم از سوي دادگاه گفت: درخصوص تشديد قرار وثيقه  قبل از ورود به بحث بايد به اين نكته توجه داشت كه در نظامهاي حقوقي مترقي پيوسته شك به نفع متهم تفسير مي شود و بر اين مبادي قاعده ارجمند حقوق اسلامي كه  " الحدود تدر بالشبهات "جلوه گر است.  بر اين مبنا در نظام حقوقي ما پيوسته شك به نفع متهم  تفسير مي شود و قاعده ديگري كه دادرس را از اعمال نظر مجدد در حكم صادره برحذر مي دارد قاعده فراغ دادرس است  كه اين هردو از مسلمات قانوني و شرعي است و عدول از آن  فاقد وجاهت قضايي است كه دقيقا" كميسيون اداره حقوقي  قوه قضائيه در تاريخ 23/2/1368 در نظريه به /شماره 1117 7 اينگونه اظهارنظر نمودند: "به صراحت ماده 168 قانون  آيين دادرسي كيفري درخواست تشديد يا تضعيف تامين تا قبل  از صدور حكم به عمل مي آيد و با توجه به قسمت اخير ماده  مذكور پس از صدور حكم و قبل از قطعيت آن فقط دادگاه  صادركننده حكم مي تواند به تخفيف تامين رسيدگي نمايد.  دراين رابطه براي دريافت روح قانون بايد به تبصره ماده  456 قانون آيين دادرسي كيفري انتقاد داشت كه اعلام  مي كند حتي اگر به اشتباه هم متهمي را دادگاهي مشمول  تخفيف قرار داد ديوان عالي كشور نمي تواند آن تخفيف كه  بر مبناي اشتباه هم بوده است را رد نمايد. كه در تاييد همين روح حاكم بر حقوق كيفري ما مي توان به تبصره 2 بند 4 ماده 22 قانون تشكيل دادگاههاي عمومي و انقلاب مصوب 1373 اشاره نمود. 
