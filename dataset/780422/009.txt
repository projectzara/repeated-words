 گروه اجتماعي: حجت الاسلام والمسلمين موسوي خوئيني از مطبوعات خواست كه از تصميم هوشمندانه خود مبني بر زمين  نهادن قلمها به مدت يك روز منصرف شوند.  مدير مسئول روزنامه سلام روز دوشنبه در گفت وگو با خبرگزاري جمهوري اسلامي گفت: دراين روزها كه مردم شريف  كشور نياز فراوان به اطلاع رساني دارند، لازم است اخبار به گونه اي شفاف و صريح به اطلاع جامعه برسد. ازاين رو تقاضا مي كنم از تصميم هوشمندانه خود مبني بر زمين  نهادن قلمها به مدت يك روز اعلام انصراف نمايند و با تلاش خداپسندانه دين خود را به ملت شريف به ويژه  دانشجويان ادا كنند.  وي از طرف خود و كليه همكاران روزنامه "سلام "از تمامي  روزنامه نگاران وخبرنگاران مطبوعات سراسركشور كه در اعتراض به توقيف روزنامه سلام ابرازهمبستگي كردند،  سپاسگزاري كرد.  مديرمسئول روزنامه سلام افزود: دراين روزها كه  دانشجويان رشيد در دفاع از حريم آزادي مصائب فراواني  تحمل كرده و مي كنند بيش از هر زمان نيازبه حمايت خبري  مطبوعات مستقل دارند.  وي گفت "ادب اقتضا مي كند اينجانب نسبت به همه  دانشجويان و دانشگاهيان سراسر كشور به ويژه آنان كه در كوي دانشگاه تهران در راه دفاع از حريم آزادي،  وحشيانه ترين تهاجم خونين را تحمل كردند متواضعانه  ابراز همدردي كنم. " موسوي خوئيني افزود" آنان ثابت كردند كه در دفاع از اساس و پايه هاي نظام اسلامي همواره ديدباناني هشيارند.  از خداوند براي همه آنان پاداش عظيم و براي مجروحان  شفاي عاجل مسئلت دارم. " 
