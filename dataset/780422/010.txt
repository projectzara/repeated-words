 گروه اجتماعي: انجمن روزنامه نگاران زن ايران با صدور اطلاعيه اي به تحصن قلم پيوستند.  در اين اطلاعيه آمده است:  طرح اصلاح قانون مطبوعات در شرايطي كه شمار كثيري از روزنامه نگاران كشور مخالفت و نگراني خود را از محتواي  آن اعلام كرده بودند به تصويب نمايندگان مجلس شوراي  اسلامي رسيد و به رغم تاكيدات نمايندگان مخالف و موافق  طرح بر نقش كليدي و محوري مطبوعات در توسعه سياسي كشور،  در كمال بهت و ناباوري اهل قلم، روزنامه سلام از سوي  دادگاه ويژه روحانيت توقيف شد و طرح اصلاح قانون  مطبوعات نخستين پيامدهاي خود را نماياند.  اينك جامعه مطبوعاتي كشور در برابر جوي نامطلوب قرار گرفته، و اين نگراني را در ميان روزنامه نگاران ايجاد نموده است. در حالي كه يكي از چهره هاي شاخص نظام و يار ديرين امام و انقلاب، عضو محترم مجمع تشخيص مصلحت نظام،  بدون طي سلسله مراتب قانوني و تشكيل دادگاه مطبوعات  قادر به ادامه رسالت فرهنگي خويش نيست، ديگر چه اميدي  در اين كوران حوادث روشني بخش و هدايتگر خواهد بود؟ در پايان اين اطلاعيه آمده است: انجمن روزنامه نگاران  زن ايران در مقابله با ايجاد محدوديتها و اعمال فشار بر مطبوعات و در همبستگي با روزنامه نگاراني كه به ناحق،  قلم از آنها ستانده شده، حمايت خويش را از حركت جمعي و اقدام خودجوش دست اندركاران مطبوعات كشور در خصوص بر زمين نهادن قلمهاي خود براي روز سه شنبه 22 تير ماه  اعلام مي نمايد و اميدوار است چنين حركتي منجر به ايجاد فضاي مطلوب و مناسب براي فعاليتهاي مطبوعاتي شود. 
