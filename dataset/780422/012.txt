 گروه علمي فرهنگي: حادثه حمله به كوي دانشگاه تهران  باعث رسوايي بسياري از افراد خواهد شد كه در پشت پرده  محافل و باندهاي قدرت گرا و وابسته به آگاهي جريانات  ضددانشگاهي و ضدمردمي را سازمان دهي مي كنند.  دكتر مصطفي معين وزير فرهنگ و آموزش عالي يكشنبه با حضور در كوي دانشگاه تهران با اعلام اين مطلب در جمع  دانشجويان گفت: در اين حادثه بايد با شناسايي عاملان  تهاجم، ناامني و هتك حيثيت دانشگاه ريشه هاي اين اعمال  را براي هميشه بخشكانيم.  وي افزود: براي رسيدن به چنين هدفي بايد با برخورد قاطعانه و كارشناسانه از اجراي برنامه هايي كه احتمالا عليه دانشگاهيان تدارك ديده شده است، جلوگيري كنيم. چون  تهاجم به كوي دانشگاه اولين تهاجم نبوده و آخرين آن هم  نخواهد بود.  وزير فرهنگ و آموزش عالي در ادامه سخنانش اظهار داشت:  متاسفانه دانشگاه در سالهاي گذشته جز دوره هايي كوتاه  همواره مظلوم بوده است در بيشتر مواقع برخورد مناسبي  با دانشگاه صورت نپذيرفته است و دانشگاهها هم از نظر سياسي و هم امكانات علمي مظلوم بوده اند.  وي تصريح كرد: حمله به دانشگاه به تنهايي يك اتفاق ساده  نيست بلكه شكستن حريم مقدس دانشگاهها، ريشه ها و زمينه هاي مختلفي دارد. چنين تهاجمي از ديدگاه مردم  حق شناس كشورمان تهاجم به جايگاه علم و ارزش هاي  انقلابي و آرماني جامعه اسلامي ايران بوده است.  وي گفت: عده اي دانشگاه را يك تهديد مي دانند، در حالي  كه دانشگاه فرصتي براي پيشرفت جامعه و كشور است.  دكتر معين همچنين هدف از استعفاي خود را اقدامي براي  توجه به مظلوميت دانشگاهها ذكر كرد و گفت: قصد من از استعفا كناركشيدن از خدمت به دانش و فرهنگ و دوري از خطرپذيري در دفاع از حيثيت دانشجويان و دانشگاهيان و حريم مقدس دانشگاه نبوده است. 
