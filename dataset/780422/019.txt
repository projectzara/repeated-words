 واحد رسانه هاي خارجي همشهري: آمار و ارقام گزارش توسعه  انساني سال 1999، كه ديروز در 260 صفحه از سوي برنامه  عمران ملل متحد منتشر شد از گسترش شديد شكاف بين  ثروتمندان و فقرا در جهان حكايت دارد.  در گزارش امسال توسعه انساني كه با موضوع "جهانگرايي " منتشر شده، آمده است: ثروتمندان روزبه روز ثروتمندتر و فقرا روزبه روز فقيرتر مي شوند به طوري كه طي 9 سال  گذشته نسبت درآمد 20 درصد ثروتمندترين مردم جهان نسبت به  درآمد 20 درصد فقيرترين مردم جهان از شصت به يك به هفتاد و چهار به يك رسيده است.  براساس گزارش توسعه انساني 99، ثروت سه كشور ثروتمند جهان بيش از توليد ناخالص تمامي كشورهاي فقير و جمعيت  600 ميليوني آنهاست.  همچنين برغم بهبود اندك وضعيت بهداشتي و آموزشي، بيش از 80 كشور در حال حاضر درآمد سرانه اي كمتر از ميزان 10 سال  قبل د ارند.  آمارهاي گزارش توسعه انساني حكايت از آن دارد يك پنجم  مردم جهان كه در كشورهايي با بيشترين درآمد زندگي  مي كنند، 86درصد توليد ناخالص داخلي، 82درصد صادرات،  68درصد سرمايه گذاري مستقيم خارجي و 74درصد خطوط تلفن  جهان را به خود اختصاص داده اند. در مقايسه با اين  كشورها، پنج درصد از فقيرترين كشورها تنها از يك درصد موارد فوق بهره مند هستند.  گزارش توسعه انساني 99 افزوده است گسترش روند جهانگرايي  در زمينه هايي همچون قاچاق مواد مخدر، تطهير پولهايي كه  از راههاي خلاف حاصل شده، جنايتهاي سازمان يافته، تحميل  فرهنگي، اينترنت، گسترش بيماريهاي واگيردار، همكاريهاي  امنيتي و تجارت و بازرگاني پيامدهاي منفي انساني بدنبال  داشته است. اين پيامدها تهديدات جديدي براي امنيت انساني  در كشورهاي ثروتمند و فقير تلقي مي شود زيرا موجب نگراني  مردم در خصوص از دست دادن شغل، سلامتي، فرهنگ ملي، محيط زيست و امنيت شخصي شان شده است.  برنامه عمران ملل متحد ضمن انتقاد از تمركز بر توسعه  اقتصادي كه نتايج آن در همه جوامع يكسان نيست براي  جلوگيري از قطبي شدن جمعيت به دو دسته كساني كه از مزاياي روند جهانگرايي بهره مند هستند و كساني كه مجبور به تحمل آثار منفي آن هستند خواستار تجديد نظر در اصول و مقررات جهانگرايي شده است.  گزارش توسعه انساني امسال 174 كشور جهان را براساس  شاخص هاي توسعه انساني از قبيل اميد به زندگي، آموزش و پرورش و سطح درآمد طبقه بندي كرده است كه همانند 6 سال  گذشته كشور كانادا در بالاترين سطح و سيرالئون در پائين ترين سطح قرار دارد. بعد از كانادا، نروژ، آمريكا،  ژاپن و بلژيك در راس كشورهاي جهان قرار دارند و بروندي،  بوركينافاسو، اتيوپي، نيجر قبل از سيرالئون به ترتيب در رده پائين هستند. 
