 مجلس سناي الجزاير يكشنبه شب، قانون عفو مقطعي مبارزان  اسلامي مسلح را با اكثريت قريب به اتفاق آرا تصويب كرد.  به گزارش خبرگزاري فرانسه از الجزيره، اين قانون كه با 131 راي موافق در برابر چهار راي ممتنع در مجلس سنا كه  144 كرسي دارد به تصويب رسيد و موسوم به قانون "سازگاري  مدني" است، مبارزان مسلماني را كه سلاح هاي خودرا زمين  بگذارند، مشمول عفو مي كند. به شرط اين كه آن ها در كشتار، تجاوز يا بمبگذاري در اماكن عمومي دخالت نداشته  باشند.  متن اين قانون كه به دنبال تصويب در مجلسين الجزاير در يك همه پرسي به راي نهايي گذاشته خواهد شد، شرايط عفو را مشخص مي كند. كساني كه مي خواهند شامل اين قانون كه  جايگزين يك قانون عفو تصويب شده در سال 1995 مي شود،  بشوند بايد ظرف شش ماه ازاجراي آن به دولت سوگند وفاداري ياد كنند.  عبدالعزيز بوتفليقه رئيس جمهوري الجزاير كه در ماه  آوريل در يك انتخابات تحريم شده توسط شش رقيب انتخاباتي  خود به اين سمت برگزيده شد، قول داده است صلح را به  الجزاير باز گرداند.  وي با آزادي دهها زنداني اسلامگرا در هفته گذشته به  بخشي از وعده هايش عمل كرد. 
