 اسكاتلند يارد اعلام كرد، دو تن كه مظنون به همدستي با اسامه بن لادن در بمبگذاري سال گذشته در سفارت خانه هاي آمريكا در كنيا و تانزانيا بودند، روز يكشنبه دستگير شدند.  به گزارش خبرگزاري فرانسه از لندن، مقر پليس اسكاتلند يارد گفت، "ابراهيم حسين عبدالهادي ايداروس "42 ساله و " عادل محمد عبدالمجيد باري "39 ساله كه با استناد به يك  حكم جلب از سوي آمريكا دستگير شده اند ديروز در دادگاه  در لندن حضور پيدا كردند.  در حكم جلب آمريكا گفته شده است، در تاريخ هشتم اوت سال  گذشته يا قبل از آن اين دو به همراه بن لادن و ديگران  براي قتل شهروندان آمريكا توطئه كردند.  بمبگذاري در سفارتخانه هاي آمريكا در نايروبي و دارالسلام بيش از 200 كشته و چهار هزار زخمي بر جا گذاشت واشنگتن بن لادن را به طرح ريزي يك رشته حملات  تروريستي عليه آمريكا متهم كرده است.  تاكنون حدود 15 نفر در آمريكا در ارتباط با اين حملات  متهم شده اند، ولي فهرستي كه مقامات قضايي در نيويورك  انتشار دادند شامل نام باري و يا ايداروس نمي شود.  " عمر بكري محمد" يك دستيار ابوحمزه كه از سوي مقامات  يمني به دليل فعاليت هاي تروريستي تحت پيگرد قرار دارد،  گفته است كه اين دو نفر مصري هستند. 
