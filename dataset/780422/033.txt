   حسن حنفي  اشاره:  واقعيت انديشه عربي پس از جنبش هاي اصلاح طلبانه و روشنگرانه جديد- كه از پايان سده گذشته آغاز شده و طي  اين قرن ادامه يافته - چگونه است؟ اين انديشه چگونه  مي تواند از ضربه هاي وارده بر طرح هاي ناسيوناليستي  فراتر رود و توان مقاومت و پايداري در برابر تحولات و چالش هاي تهديدكننده را بازيابد و از اين طريق از بحران  كنوني اش خارج شود؟ علل بحران كنوني انديشه عربي چيست و چگونه مي توان با طرح هاي نوين - تجربه ناشده - به  رويارويي با آن پرداخت؟ اين پرسش ها در ميزگرد انستيتو زبان و تمدن عربي وابسته  به كانون فرهنگي مصر در پاريس مطرح گرديد. در اين ميزگرد،  دكتر حسن حنفي فيلسوف و انديشمند نامدار عرب، پيرامون  " واقعيت انديشه عربي پس از جنبش هاي اصلاح طلبانه و روشنگرانه نوين "صحبت كرد در اين مراسم، جورج طرابيشي  انديشمند عرب، علي احمد سعيد" ادونيس "شاعر و متفكر،  دكتر محمود عزب، استاد انستيتو زبان هاي شرقي پاريس،  دكتر هاشم صالح، انديشمند عرب سوري و دكتر مجدي حافظ استاد فلسفه دانشگاه "حلوان "مصر، دكتر فواد نهرا استاد فلسفه دانشگاه "ليل "فرانسه، اديب ديمتري، انديشمند چپگراي مصري و دكتر رباب حسيني استاد جامعه شناسي مركز ملي پژوهش هاي اجتماعي مصر و دكتر احمد يوسف از روزنامه  الاهرام و شماري از روزنامه نگاران و انديشمندان عرب شركت داشتند كه از نظر شما خواننده گرامي مي گذرد.  * دكتر حسن حنفي: ديدگاه هاي مختلف درباره واقعيت انديشه  عربي، پديده سالمي است كه بر غناي گفتگوها و بحث ها مي افزايد ريشه هاي انديشه نوين عرب به قرن گذشته  بازمي گردد كه داراي سه جريان بود: اولي معتقد بود كه  هيچ چيز واقعيت تغيير نمي كند مگر اين كه درك خود را از دين تغيير دهيم. رهبري اين جريان را سيد جمال الدين و شاگردان بعدي اش همانند رشيدرضا و محمد عبده به عهده  گرفتند.  جريان دوم معتقد بود كه برپايي دولت نوين مدرن، واقعيت  را تغيير مي دهد و بهتر مي سازد. اما جريان سوم معتقد است كه تغيير واقعيت انجام نمي گيرد مگر بعداز فراگرفتن  علوم طبيعي. زيرا به نظر آنان علوم طبيعي، دانش هاي  زمانه هستند و بدون آنها پيشرفت امكان ناپذير است. افراد فراواني در اين جريان پيدا شدند كه مهمترين آنان شبلي  شميل است.  از آنجا كه انديشه عربي يك واژه كلي است كه مقاله هاي  سياسي و ادبي و حقوقي و غير آن را دربرمي گيرد، همه اين  جريان ها كوشيدند، ديدگاه ها و تصورات خود را در همه اين  زمينه ها ارائه دهند.  از سده گذشته تا قرن كنوني - و طي چهار تا پنج نسل - در فرآيند اصلاح طلبي، لغزشي صورت گرفت. آغاز فرآيند اصلاح طلبي در سده گذشته، بنيادين، مشخص، روشن و دقيق  بود كه صادقانه، اوضاع رايج جهان عرب را بيان مي نمود.  سيدجمال الدين- نماينده جريان اسلامي - دين را به عنوان  راه حلي براي رويارويي با استعمار بيگانه و استبداد داخلي مطرح مي كرد. از آموزش هاي سيدجمال الدين بود كه  انقلاب" عرابي پاشا" و ديگر انقلابهاي جهان عرب و اسلام  سربرآورد. اما انقلاب" عرابي پاشا" شكست خورد و انگليسيان، مصر را اشغال كردند. نسل دوم اين جريان كه  محمد عبده نماينده آن بود از افكار انقلابي  سيدجمال الدين مي ترسيد. لذا اين نسل كوشيد تا تغييرات  خود را ازطريق اصلاحات آموزشي و اجتماعي، انجام دهد.  پس از وي، شاگردش "رشيد رضا" ظهور كرد. وي به مردم  مي آموخت كه اصلاح طلبي مي تواند با روشي مخالف با گذشته گرايي وهابيان و لائيسم تركيه انجام گيرد. سپس  حسن البنا و سيد قطب، انديشه هاي خشمگينانه اي را مطرح  كردند كه مي كوشيد به خاطر تغييرات بر هرچيز موجود چيره  شوند.  اما رفاعه رافع طهطاوي از پيشگامان جريان تغيير و تحول  به واسطه برپايي دولت مدرن و نوين، انديشه اي را ترويج  مي كرد كه خواهان برپايي دولتي نوين براساس قانون اساسي  و كثرت گرايي حزبي بود. وي نوعي همخواني معنوي ميان اصول  انقلاب فرانسه و اسلام مي ديد. شاگردان وي همانند طه  حسين و محمد حسين هيكل و عباس محمود العقاد بر اين باور بودند كه اصلاح و تغيير شدني نيست مگر بر اثر آميختن  فرهنگ عربي و فرهنگ غربي يا فرهنگ "من "و فرهنگ "ديگري ".  سپس" احمد لطفي السيد" پديدار شد كه انديشه هاي  غربگرايانه اي در سر داشت و براي انجام اصلاحات معتقد به  گرفتن همه چيز از غرب شد. اين جريان هرگونه نمونه غير غربي را رد مي كرد.  جريان علم گرا همانند دو جريان يادشده، آغازي بنيادين و روشن براي ترويج انديشه جدايي دين و دولت داشت. از نمونه هاي آشكار آن مي توان از گفتگوهاي "فرح آنتوان "با محمد عبده سخن گفت شبلي شميلي با پژوهش در علوم طبيعي و تطبيق آنها با قرآن كوشيد توده ها را جذب كند. پس از آن  نهادهاي اين جريان نظير اسماعيل مظهر، سلامت موسي، زكي  نجيب محمود و ديگران در پي هم پديدار شدند. با بررسي  جريان هاي فكري مختلف عربي متوجه مي شويم كه پايان هاي  هر جرياني با آغازهايش تفاوت داشته است آغازها،  بنيادي تر و واقعي تر اما پايان ها يك بعدي بود. از همين جا دشمني داخلي ميان جريان هاي اسلامي، روشنگري و علمي آغاز مي شود.  اين قضيه با پديده هاي مختلف همراه گرديد كه يكي از آنها،  پديده" بازگشت "بود بدين ترتيب كه انديشمندي به گونه اي  كار خود را آغاز مي كرد و به گونه اي مغاير با مرحله  آغازين به كار خود پايان مي داد همانند خالد محمد خالد كه با كتاب" از اينجا آغاز مي كنيم "شروع كرد و با پاياني سازشكارانه به كار خود خاتمه داد.  علاوه بر آن بايد از وجود انديشه هايي در حاشيه اين سه  جريان عمده نام برد. همچنين انباشت فكري كافي وجود نداشت  تا نسل هاي جديد آن را جذب كنند و براساس آن بناي خود را برپا دارند به طوري كه هر بار مجبور نشويم از صفر آغاز كنيم.  پديده قطببندي نيز وجود داشت كه دو جريان عمده اسلامي و لائيك- به هنگام ضعف حكومت - بدان متوسل مي شدند و طي آن  هريك ادعا مي كرد توان ارائه راه حل مسايل را دارد.  مساله مهم ديگر نبود گفتگو ميان همه اين جريان هاست كه  اختلافاتشان- ظاهرا" - فكري است اما در واقع مبارزه بر سر منافع است.  اكنون امكان فراواني براي يك گفتمان سوم پيدا شده كه  مي داند چرا، چگونه و كي سخن بگويد. نيز اكنون مشخص شده  كه يكي از مهمترين علل بحران انديشه معاصر عربي، كوشش  همگان براي قرائت عقبماندگي بدون انتقاد اساسي از ريشه هاي عقبماندگي است.  پس از شكست ژوئن 1967 كه در خلال آن روءياي اعراب طي شش  روز از هم فروپاشيد، كوشش هايي در مصر، مغرب و سوريه  انجام گرديد كه براي "نقد خرد عربي "و در جهت برون رفت  از بحران در جستجوي طرح هايي بود. شايد اين كوشش ها نظير همان كارهايي بود كه ما در قرن گذشته انجام داديم. اكنون  يك احساس عمومي در ميان جريان هاي سه گانه فكري وجود دارد. آغاز كار اين جريان ها در قرن گذشته با بحران  شديدي همزمان شد كه در وجود اشغالگران خارجي، فقر، تشتت  و پراكندگي و وابستگي نمود يافت. پايان كار اين جريان ها نيز با مقوله هاي تغييرناپذير انديشه عربي همانند چيرگي  بر استعمار و نظاير آن به پايان رسيد اكنون بر همگان  آشكار شده كه مشكلات واقعي عربها را جريان ها و ايدئولوژي ها حل نمي كنند و واقعيت بحراني تر شده و بحران با اين پرسش افزايش مي يابد: چه بايد كرد؟ من به منظور دستيابي به يك راه حل، اين پرسش را مطرح  مي كنم: آيا مي توان در كوتاه مدت، نوعي از پلوراليسم  فكري و ايديولوژيك اسلامي، ملي، ليبرال و ماركسيست را تصور كرد كه گفتگوي مشتركي را به راه اندازند و به نوعي  از ائتلاف برسند; ائتلافي كه پلوراليسم نظري و برنامه  كاري يگانه اي را دربر داشته باشد تا بتواند آن چه را كه  نجات دادني است نجات دهد؟ به گمان من چنين چيزي ممكن و بلكه در كوتاه مدت ضروري هم هست. اما در بلندمدت چاره اي  نداريم جز آن كه به بنيادهاي قضيه توجه كنيم تا با آغازي  بنيادين و بدون اتكا بر انديشه اي معين بر يك بعدي بودن  و ريشه هاي تاريخي عقبماندگي چيره شويم بايد دنيا را بدون" متن "] [قبلي ببينيم و واقعيت را به متني جديد بدل  كنيم و به تمدن غرب نگاهي انتقادي داشته باشيم و ضرورتا"  نبايد آن را الگو تصور كنيم لحظه رهايي از بحران با فعل  " مي گويد" آغاز مي شود و نه با فعل "گفت "!  * دكتر محمد عزب: فكر مي كنم در واقعيت بسيار زشتي كه در آن زندگي مي كنيم، طرح دكتر حنفي، طرح كاملي به نظر مي رسد و نكته هاي جديدي دارد كه اين به نوبه خود يك  دستاورد است. اما مشكل اين است كه اين طرح هنوز فقط مورد توجه نخبگان جامعه است و به توده ها نرسيده است.  * خانم دكتر رباب حسيني: به اعتقاد من جدا كردن ذهن و عين دشوار است. نيز دكتر حسن حنفي چگونه از برخي از جريان هاي فكري دفاع مي كند، در حالي كه خود در معرض  هجوم آنان قرار گرفته است؟ غرب را چگونه به موضوع بررسي خود تبديل كنيم و روش ها و امكانات اين كار چيست؟ * آدونيس: من ديدگاههاي انتقادي درباره طرح دكتر حنفي  دارم. طرح دكتر حنفي ارزشمند و فراگير است اما برخي  پرسش ها وجود دارد كه نخستين آنها پيرامون خود طرح و اشاره اش به جريان هاي فكري سه گانه است.  به اعتقاد من، اساس شكست انديشه عربي ناشي از عدم قرائت  جديدي از دين است. اغلب انديشه هاي ديني تزهايي مربوط به  حل مسايل قرن هاي گذشته اند تا حل مسايل جامعه قرن بيستم  ما.  مساله ديگري هم وجود دارد: براي آغاز كردن، شرطهايي هست  كه آزادي در راس آنهاست. بدين سان كه بتواني پرسش هايت  را با آزادي كامل مطرح كني و اين امر را از تو بپذيرند و با توجه به پرسش هايت متهم به سرسپردگي به اين و آن نشوي.  يا ساير اتهاماتي كه عرصه عربي را- در مورد هركس كه  ديدگاه ديگري ارايه دهد- آكنده است. گزيري از جامعه مدني  عربي نيست. اين شرط اساسي براي امكان اجراي طرح دكتر حنفي است.  اما ما- متاسفانه - مخالفان اين طرح را نه فقط در دولت  بلكه در ميان خود انسان ها نيز مي بينيم به نظر من بدون  جامعه مدني عربي همه كارها بي فايده است.  * ژرژ طرابيشي: با دكتر حنفي تا اندازه اي اختلاف نظر دارم و به نظر من علل بحران كنوني در عوامل زير قرار دارد: تشكيل اسراييل به عنوان كشوري براساس دين، شكست  1967 كه يك شكست وجودي، نظامي، فكري و سياسي بود، در بعد جمعيتي هنوز بين 105 تا 110 ميليون بي سواد در جهان عرب وجود دارد و سرانجام بركندن بورژوازي عرب از جايگاهش كه  آثار خطرناكي در عرصه عربي داشته است.  شوقي حافظ: طرح دكتر حسن حنفي، طرحي فراگير، واقع گرا و عيني است. واقعي است زيرا اختلافات ميان گروهها و جريان هاي فكري جهان عرب به علت تباين ديدگاه تا مرز از روبستن شمشيرها و آختن خنجرها رسيده است و از گفتگو و پيشرفت همگاني رو به جلو- ولو تا چند گام - گزيري وجود ندارد. به ويژه با توافق بر چند هدف مثل ضرورت آزادي ملي  و رهايي از وابستگي و پايداري در برابر عقبماندگي... و ديگر اصول ثابتي كه همگان درباره اش توافق خواهند كرد.  اما عينيت طرح دكتر حنفي ناشي از موضع دفاعي وي از برخي  مواضع جريان اسلامي است ; گرچه برخي از افراد اين جريان  او را در معرض انتقاد شديد قرار داده اند.  ديدگاههاي موافق و مخالف و ممتنع ديگري نيز در مورد طرح  دكتر حسن حنفي مطرح شد. وي در پايان تاكيد كرد كه هدف از طرح وي، انتقال از فنا به بقا و از متن به واقعيت و از علم به انقلاب است.  منبع: روزنامه الوطن  ترجمه: واحد رسانه هاي خارجي 
