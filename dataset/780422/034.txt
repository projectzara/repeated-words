   نوشته: محمد محسن حميدي  جستارگشايي: استاد سيد غلامرضا سعيدي از انديشمندان و شخصيتهاي ديني معاصر به شمار مي رود. وي در سن 18 سالگي  در مدرسه شكوتيه بيرجند به تحصيل مشغول مي شود. استاد نزديك به هفت سال در اين مدرسه به آموزش زبان و ادبيات  عربي، فرانسه و مقدمات دانشهاي اسلامي مي پردازد. بعدها زبان انگليسي را در خارج از مدرسه آموخت. وي سالها براي  تكميل مطالعات و آشنايي با انديشمنداني چون مرحوم علامه  اقبال لاهوري در هند به سرمي برد. استاد سعيدي در دوران  زندگاني خويش شاگردان زيادي چون زنده ياد دكتر علي  شريعتي و شهيد دكتر مصطفي چمران را پرورد. از جمله  كتابهاي استاد مي توان به "اسلام و جاهليت "،" اقبال  شناسي"،" فلسفه و تربيت "،" بزرگترين مرد تاريخ "،" اسلام  و غرب"،" سكولاريزم "،" روح فرهنگ اسلام "،" فلسفه اقبال "، " وظيفه روشنفكران و دگرگوني ايدئولوژيها"،" بحران فعلي  جهان" و... نام برد.  مطلبي كه از پي مي آيد، متن نوشتاري است كه در همايش  احياي تفكر ديني، يادواره استادان فاضل ; آيت الله شهيد مرتضي مطهري و مرحوم استاد سيد غلامرضا سعيدي، كه در ارديبهشت ماه سال جاري در دانشگاه علوم پزشكي بيرجند برگزار شده بود، قرائت گرديده است. نويسنده در اين  نوشتار به نقش استاد سيد غلامرضا سعيدي در سه گفتمان  ديني معاصر پرداخته است. توجه شما خوانندگان گرامي را به  اين جستار جلب مي نماييم.  گروه معارف  بازشناسي جريانهاي فكري و عقيدتي، بي مدد شناخت زمينه ها و حوزه ظهور آنها، كاري ناتمام است ; چرا كه اين جريانها،  گذشته از اينكه در كجا و از سوي چه كساني مطرح شوند،  پاسخهايي هستند به مساله و مشكلي كه در آن حوزه معين،  جريان دارد. بنابراين، يافتن پرسش اصلي در هر عصر و حوزه  فكري و جغرافيايي، ما را به توصيف، دسته بندي و تبيين  جريانهاي فكري كمك خواهد نمود. پرسش اصلي، اين است كه:  " در آن حوزه معين و در آن مقطع تاريخي، مشكل و بحران  اصلي چيست؟". آنگاه كه با اين رهيافت به جريانهاي عمده  فكري و سياسي اهل سنت، تشيع، خوارج و معتزله در تاريخ  صدر اسلام مي نگريم، در مي يابيم كه مشكل اساسي در آن  حوزه، بحران ناشي از درگذشت پيامبر اسلام است.  اما بحران اصلي جامعه، گاه خاستگاه دروني دارد و گاه نيز از خاستگاهي بيروني برخوردار است. جهان اسلام، تا پيش از سده هاي اخير، اغلب با عارضه هاي دروني(وكمتر بيروني) روبرو بوده است ; از باب نمونه، بحران ناشي از غيبت امام  زمان براي شيعيان، به پيدايش دو نحله اصولي و اخباري،  انجاميد; ولي در چند سده اخير، بحران اصلي جوامع اسلامي،  از دو ويژگي متفاوت برخوردار بوده است: نخست آنكه اين  بحران، سرچشمه بيروني دارد و در نتيجه مشكلات و پرسشهاي  ناشي از آن، غريب و ناآشناست ; و از ديگر سو، اين بحران،  بحراني است همه جانبه و برخلاف بحرانهاي ادوار گذشته، يك  يا چند جنبه محدود از سامان فكري يا اجتماعي و سياسي  جامعه را متاثر نمي سازد، بلكه خطرهاي سياسي، فكري،  نظامي، اقتصادي و حتي خانوادگي را نيز به دنبال دارد.  تحولات گوناگوني در جهان غرب و رو به افول رفتن توان  فكري و سياسي - اقتصادي جهان اسلام، اندك اندك، مسلمانان  را با بحراني روبرو ساخت كه مي توان آن را بحران انتقال  منبع خردورزي از درون به بيرون جهان اسلام، ناميد.  بنابراين، اگر در گذشته برسر چند و چون زندگي "خودي "، پرسشهايي مطرح بود و سرانجام نيز به برگرفتن يك ديدگاه  نسبت به سيره خودي مي انجاميد، اكنون، به دليل تغيير خاستگاه خردورزي، پرسش "چگونه بيشتر و بهتر خودي باشيم؟" ;  به پرسش اساسي، چگونه "همانند غرب شويم؟" ; تغيير يافت.  از اينرو، محل رجوع اغلب مباحث و جريانهاي فكري، نفيا" و اثباتا" و صرف نظر از اينكه در چه چارچوبي مطرح مي شود (دين مداري، دولت مداري، هويت مداري، غربمداري); غرب است با توجه به اين ديدگاه مي توان در روند خردورزي  ديني يا انديشه دين مداري، سه دوره متفاوت را از يكديگر تميز داد: دوره نخست، از جايي آغاز مي گردد كه اين تحول  جديد، احساس مي شود و كمابيش تا جنگ جهاني دوم، ادامه  مي يابد; دوره دوم از جنگ جهاني دوم تا انقلاب اسلامي  ادامه مي يابد; و سومين دوره از انقلاب اسلامي به بعد را در برمي گيرد. از اينرو ما با سه گفتمان ديني متفاوت  روبرو مي شويم كه هر چند نقاط مشتركي دارند، ولي پرسشهاي  اصلي آنها تا حد زيادي متفاوت است.  باتوجه به توضيح پيش گفته در آغاز، به تبيين اجمالي  ويژگيهاي هر يك از اين سه دوره مي پردازيم. سپس،  مستنداتي را از آثار و رفتار استاد سعيدي ارائه مي دهيم  تا روشن شود كه استاد، در حضوري نزديك به يك قرن، در مسير اين تلاطم ها و تلاشي طي بيش از سه ربع قرن در مسير احياي انديشه ديني، به اين پرسشهاي اصلي، چگونه پاسخ  گفته است. پيش از ورود به بحث اصلي، يادآوري اين نكته،  ضروريست كه هر چند استاد، خود به لحاظ زماني، در هنگامه  زايش گفتمان نخست، از آغاز نزيسته است ولي آثار وي را مي توان براين پايه، دسته بندي كرد; چرا كه استاد،  كوشيده است تا با ترجمه آثار انديشمندان ديني معاصر و تاليف كتابهايي، به روند انديشه ديني شتاب بخشد، كه اين  آثار در گفتمانهاي ديني معاصر مي گنجد.  گفتمان نخست: دفاع از كيان دين  همانگونه كه يادآوري شد در اين دوره پرسش اصلي، "چگونه  مانند غرب شدن "است. پاسخ به اين كه چرا اين پرسش مطرح  مي شود به تحولات شگرف علمي و صنعتي غرب برمي گردد. از آنجا كه مي رفت غرب به كعبه آمال اكثريت، بدل شود، آنها كه به گوهر دين و ارزش واقعي دين، ايمان داشتند در برابر اين بحران شگرف در انديشه و باور ديني روزگار خود، به  چاره انديشي پرداختند. عده اي از دينداران ضمن حفظ ديانت  خويش، كوشيدند كه تا حد امكان از در پيش گرفتن مواضع  بحث انگيز خودداري نمايند; ولي گروهي ديگر فعالانه در جهت مطرح نمودن جهان بيني اسلامي تلاش نمودند.  عمده ترين دغدغه هاي اين گروه از نوانديشان ديني، سر عقب ماندگي مسلمانان در سده هاي اخير، رمز پيشرفت غرب و آنگاه جستجوي منطقي است كه بتوانند به كمك آن تفسيري  روزآمد از دين ارائه نمايند و از اين رو يكي از سرفصلهاي  عمده گفتمان نخست، مقوله علم و دين است اينكه به نسل  گرفتار در اين بحران فكري بنمايند كه نه تنها دين با علم  سرستيز ندارد بلكه راه را بر گسترش آن هموار مي سازد;  البته مراد از سازگاري دين با علم، بيشتر همان سازگاري  دين با علوم تجربي و طبيعي است كه سرچشمه مهار طبيعت به  دست آدمي بوده است. استاد سعيدي در كتابچه اي به نام  " چهار مقاله "بخش عمده اي از بحث خود را به آشنا نمودن  خوانندگان با معجزات علمي قرآن كه زير عنوانهايي همچون  جاذبه و حركت انتقالي زمين، انبساط عالم، ستونهاي نامرئي،  حركت ستارگان، زوجيت گياهان، تسخير فضا، موجودات زنده  در جهان بالا و... مي گذراند. همچنين اين مفهوم را مي گشايد كه فرهنگ اسلام، نقش بسزايي در بيداري مغرب زمين ايفا نموده است و از اين رو اگر به سرچشمه هاي اصيل  ديني و آموزه هاي آن برگرديم همان نقش ارزنده را افزون  بر پيشرفت معنوي در پيشرفت مادي، نيز ايفا خواهد نمود.  استاد مي كوشد تا در پرتو اين رويكرد، مقام ارجمند دانش  و دانشمندان را در فرهنگ و تاريخ اسلام تبيين نمايد.  بخشي از ترجمه كتاب ارزنده "عذر تقصير به پيشگاه محمد و قرآن" - كتاب برگزيده سال 1338- با عنوان "احترام مسلمين  به تحصيل دانش "به اين مهم مي پردازد نويسنده كه خود،  انديشمندي مسيحي است و حقانيت آموزه هاي حيات بخش اسلام  را در خلال سالها مطالعه و پژوهش دريافته است ; مي نويسد:  شايد هيچ ملتي قبل از مسلمين وجود نداشته است كه براي  كسب دانش از آغاز تا انجام بيشتر از مسلمانها احترام  قائل شده باشد، هم قوانين مكتوب و هم آداب و سنن، به اين  حس پسنديده كمك كردند: آموزه هايي همچون ; "جهان فقط بر چهار چيز تكيه دارد: تعليم دانشمندان، قضاي بزرگان، نماز پاكان و داوري شجاعان "ولي آنچه موءثر است اين است كه  مسلمين، نظر خداي متعال را در اين باره دخيل مي دانند.(2) در دنباله اين بحث نويسنده به يادآوري شواهد گوناگوني  مي پردازد كه نشان مي دهد مسلمانان درسالهاي ظلمات و جهل  غرب، خورشيد تابناك خردورزي و دانش را شاهد بوده اند و راز عقب ماندگي مسلمانان اين است كه از دين واقعي و آموزه هاي دانش گسترانه آن به دور افتاده اند(3)و اين  البته، بندگردان اغلب دفاعيات گفتمان نخست ديني را نيز تشكيل مي دهد. در اين راستا انديشمندان ديگر به ضرورت  مي بايست به برخي شبهات، پيرامون دانش و دانش ستيزي در تاريخ اسلام نيز پاسخ مي گفتند; از جمله شبهه اي است كه  در كتاب پيش گفته بدان پاسخ داده مي شود و آن شبهه اين  است كه: گفته اند عمر به عمروعاص - والي مصر در سال 642-  دستور داد كه كتابخانه اسكندريه را نابود كند و نسخه هاي  گرانبهاي قديمي آن را به جاي هيزم براي گرم كردن حمامهاي  عمومي آن شهر، مصرف نمايند.(4) برخي از آثار زنده ياد سعيدي بطور ويژه، وظيفه اثبات  سازگاري اسلام و دانش و نقش آن در پيشرفت مادي بشر را به  دوش مي كشد: از جمله "اسلام و طب جديد"،(نوشته  عبدالعزيز اسماعيل پاشا)و" شالوده علوم جديد در اسلام ".  اگر بخواهيم به شكلي تلاش نوانديشان ديني در گفتمان نخست  را به كوتاهترين عبارت در آوريم، مناسب است كه گفته شود آنان در پي "غبارزدايي از تاريخ و ميراث مذهبي شان و تدوين دوباره آن بودند. "(5) از اين رو، "غبارزدايي از تاريخ صدر اسلام و نخبگان آن  به ويژه چهره تابناك پيامبر اسلام، در صدر برنامه هاي  نوانديشي ديني بوده است. "استاد سعيدي هر چند در بسياري  از آثار خود درپي اين كار مهم بوده است، ولي برخي از آثار وي از جمله "زندگاني حضرت محمد"،" داستانهايي از زندگي پيغمبر" و" اسلام به زبان ساده "به طور ويژه اين  هدف را دنبال مي نمايد يادآوري اين نكته ضروري است از آنجا كه اين آثار به يك نياز فكري در عصر حاضر پاسخ  گفته اند بارها تجديد چاپ شده اند.  در دوراني كه شبهه هاي گوناگوني عليه دين و پيشوايان  ديني صدراسلام پراكنده مي گشت، يكي از بايستگي هاي  انديشمندان ديني، پاسخ و رد اين تهمتها بوده است. استاد سعيدي مي نويسد: چون آخرين حلقه سلسله نبوت شخص شخيص  حضرت محمد(ص)است ; و از فرط عظمت، از روز آغازين تاكنون  از طرفي مورد احترام و تكريم و تعظيم و تقديس جمعي، و از طرف ديگر مورد حسد و بغض و اتهام و افتراي جمع ديگري  قرار گرفته، و از لحاظ اينكه تا امروز از ميان مخالفين  اسلام، كمتر كسي با ديده بصيرت و يا نظر انصاف در اين  بحث وارد شده است و موءلف عاليقدر كتاب" عذر تقصير به  پيشگاه محمد و قرآن "جان ديون پورت، بعد از" توماس  كارلايل"، بصيرترين و دقيق ترين محققي است كه با فكري  روشن و قلبي پاك، اين مهم را انجام داده است ; و مهمتر اينكه در اغلب موارد با كمال قدرت و جوانمردانه از اسلام  و شارع مقدس آن قاطعانه دفاع كرده است(اين ترجمه ارائه  مي شود). بخش سوم اين كتاب با عنوان تهمت ها به اين بحث  مي پردازد.  دقت در ديباچه استاد بر كتابچه "زندگاني حضرت محمد" ما را به يكي ديگر از محورهاي كاري اين گفتمان ديني رهنمون  مي شود. استاد مي نويسد: "همه مي دانند كه امر تعليم و تربيت يا آموزش و پرورش از بزرگترين هدفهاي عالي انسان  است و نيز آرزوي هر پدري اين است كه فرزندانش به بهترين  طرز و اسلوب تربيت شوند و چون موضوع تعليم و تربيت در ميان ما مسلمانان جز بر پايه تعليمات رسول اكرم(ص)كه  فرستاده خدا و بزرگترين معلمان و مربيان جهان بشريت است  نمي تواند استقرار يابد، بنابراين بر هر كودك مسلماني  فرض و واجب است كه اول، پيشوا و مربي بزرگش را بشناسد و سپس دستورهاي گرانمايه او را بخواند و به كار بندد و چون  در زبان فارسي، براي نوآموزان مسلمان، چنان كتاب مقدماتي  ساده اي وجود ] نداشت، بنابراين خود، در صدد نگارش اين  كتاب [برآمدم.  چون نسل كنوني با هجوم فرهنگ غرب روبه روست، مي بايست با ارائه آموزه هاي تربيتي اسلام كوشيد تا از گزند فرهنگ  غرب در امان بماند كتاب" تربيت از ديدگاه قرآن "داراي  اين رويكرد كلي است. در نخستين سطور اين كتاب مي خوانيم:  " اگر مقصود از تربيت، رشد دادن فردي از جنس بشر باشد، پس  قرآن كريم، كتابي است كه به تربيت همه اين موجودات،  عنايت داردو از جمله تربيت انسان. ما كه هر روز جمله  " الحمدلله ربالعالمين "را چند بار تكرار مي كنيم، بايد توجه داشته باشيم كه عبارت "ربالعالمين "يعني -  تربيت كننده همه جهانيان -. پس اشتقاق "رب و مربي "از يك  اصل و يك ريشه است، زيرا خداي متعال مربي بزرگ در عالم  وجود است، نه اين كه فقط تربيت كننده همه آفريدگان باشد.  يكي از ويژگيهاي عمده نخستين گفتمان ديني معاصر، اين است  كه اغلب انديشمندان ديني در سنگر دفاعي قرارگرفته اند;  بدين معني كه مي كوشند تا اثبات نمايند كه چون مسلمانان  از اصالت ديني خود به دور افتاده اند; اكنون از غرب عقب مانده اند. از اين رو اين انديشمندان درصدد آنند كه هجوم  فرهنگ غرب و شبهات ناشي از آن براي اسلام و فرهنگ اسلامي  را پاسخ گويند. سيدجمال الدين اسدآبادي(12041314) نخستين و مهمترين چهره بيدارگري اسلامي معاصر با استناد به آيه يازدهم سوره رعد" ان ا... لايغير ما بقوم حتي  يغيروا ما بانفسهم "استناد مي كند; و بنابراين مسلمانان  را مقصر مي داند.  استناد به اين آيه در خور تامل است چرا كه از يك سو برداشتي پويا از اسلام زنده را نشان مي دهد و از ديگر سو با توجه به نفوذ كلام سيد، اين آيه، راهنماي انديشه در نزد اكثر بيدارگران ديني، گرديده است. ولي در نگرشي  متفاوت، همين توجيه را نيز مي توان به گونه اي، موضعي  دفاعي تلقي نمود. چرا كه تفسير پيش گفته از آيه ياد شده،  اينگونه القا مي كند كه دين اسلام توان اين را دارد كه  در روند مانند غرب شدن موءثر افتد. بنابراين اسلام در اين  نگرش هنوز به عنوان چارچوب بديل مطرح نمي شود بلكه اين  غرب است كه همچنان راه كمال جامعه را ترسيم مي كند.(10) استاد در زمره مهمترين كساني است كه به نشر و تبيين  انديشه هاي سيدجمال الدين اسدآبادي همت گماشته اند. كتاب " مفخر شرق - سيدجمال الدين اسدآبادي "دربرگيرنده بخشي از نوشته هاي استاد در باب بنيان گذار انديشه بيداري اسلامي  در دوران معاصر است. استاد با اشاره به ديدگاه اسلام كه  پيش از مبارزه سيدجمال، مطرح بود و گويي اسلام تنها براي  قبرستانها و مردگان بود، تحولي را كه سيد در ديدگاه  مسلمانان نسبت به اسلام پديد آورد، يادآور شده و مي نويسد:  " از آن جايي كه حق اين مرد بزرگ مانند همه بزرگان شرق در وطنش به جاي آورده نشده و نسل جديد از راهنمايي و رهبري  اين پيشواي بزرگ شرق بي خبر است، وظيفه خود مي دانم در حدود توانايي براي آشنايي نسل جديد با مكتب اين استاد بزرگ، صرف نظر از خاطرات ممتازي كه شايد جداگانه از نظر خوانندگان بگذرد، ترجمه و تلخيص بحث مشروحي را كه مرحوم  دكتر" احمدامين مصري "در جلد پنجم از كتاب فيض الخاطر راجع به اين انسان بزرگ نگاشته، به خوانندگان تقديم دارم " .(11)اين كتاب- مفخر شرق - تا حد زيادي در چارچوب گفتمان  نخست مي گنجد چه از اين نظر كه سيدجمال پرچمدار گفتمان  نخست است و چه از بعد محتواي كتاب كه به مباحثي چون دفاع  سيدجمال الدين از اسلام در مباحثات با" ارنست رنان " مي پردازد.  از شخصيتهاي ديگري كه در اين گفتمان نخست نقش چشمگيري  ايفا نموده است اقبال لاهوري است. زنده ياد سعيدي به  عنوان" اقبال شناس "شهرت دارد و اهتمام بليغي در معرفي  انديشه ها و آثار اقبال لاهوري داشته است. برخي از نوشته هاي اقبال شناسي استاد، در كتاب" انديشه هاي اقبال  لاهوري"(12)گردآوري شده است.  استاد ضمن تشريح دو ديدگاه فكري قديم و جديد و معركه  حاصل از آنها مي نويسد: "اجتماع منقلب و مغلوب، در چنين  هنگامه اي نيازمند رهبران فكور و معتدلي است كه به تمام  موازين واصول برخورد جاويد حيات، آشنا باشند و راه  ائتلاف بين قديم و جديد را بدانند و به كشمكشها، خاتمه  دهند و جامعه را به مقصد صواب هدايت كنند. اقبال لاهوري  از جمله اين رهبراني است كه ديده و دانسته، قيود تقليد نامعقول اسلوب را شكسته و با ادراك عميق و بصيرت خاصي كه  از معارف غرب كسب كرده، توانسته است بين مكتب قديم و جديد، ارتباط و ائتلافي ايجاد كند كه قاطع و نافذ باشد".  (13) دومين گفتمان ديني معاصر گفتمان نخست، با جنگ جهاني دوم به سر آمد و هرچند در سالهاي بعد نيز آثاري در پاسخ به بحران فكري و شبهات  مطرح در گفتمان نخست، ارائه شد; ولي ديگر، اولويت بحث  تغيير يافته بود. آرام آرام، شيوه نگرش مسلمانان به  شرايط غرب و جهان اسلام تحول يافت و غرب از مقام نوشدارو الگوي زندگي تنزل كرد. شكست هاي متعدد در جهان غرب، از جمله بحران اقتصادي 1930، ظهور فاشيسم، ترور و وحشت  استالينيزم و بالاخره كشت و كشتار جنگ جهاني دوم، تا حد زيادي از غرب به عنوان سرزمين موعود، اعتبارزدايي كرد.  پيامد اين تحول "نهضت بازگشت به خويشتن "بود. اكنون پرسش  اصلي انديشمندان "از چگونه مانند غرب شدن "به "كه هستيم  و چگونه خود باشيم؟" تغيير مي يابد. تلاش در پاسخ به اين  پرسش، برخي ويژگيهاي نهضت هاي ديني را دگرگون كرد. اولين  تفاوت دومين گفتمان ديني با نخستين گفتمان اين است كه:  تعداد انديشمندان داراي رويكرد ديني افزايش مي يابد و جريانهاي ديني - سياسي به نهضتي همه گير بدل مي شوند. اين  نكته در كتابهايي كه استاد سعيدي ترجمه نموده است آشكارا ديده مي شود، چرا كه با موءلفان متعددي روبه رو هستيم كه  استاد نوشته هاي آنها را ترجمه و انتشار داده است و صرفا" ديگر به سيدجمال و اقبال محدود نمي شود.  دومين تفاوت اين است كه در حالي كه دامنه مباحث  انديشمندان گفتمان نخست تا حد زيادي محدود مي شد به  مسئله دفاع از تماميت كيان ديني، در گفتمان دوم به ارائه  تصويري جامع از اسلام و توانايي هاي آن در بسيج عمومي،  حل مسائل مستحدثه و حتي ارائه چارچوب بديل سياسي به جاي  حكومتهاي مستقر، گسترش مي يابد. از اين رو، در اين دوره  با عنوانهاي بسياري همچون "حكومت اسلامي "و" ويژگيهاي  ايدئولوژيكي اسلام "روبه رو مي شويم ميل روشنفكران  مذهبي به پاسخ دادن به چالش غرب و ايدئولوژي هاي گوناگون  آن، مجبورشان مي ساخت كه بيشتر استعداد فكري خود را در مقابله با اين حريفان قدر، صرف كنند.(14) ادامه دارد پي نوشتها:  1- نك: فرهنگ رجايي، معركه جهان بيني ها، در خردورزي  سياسي و هويت ما ايرانيان،(تهران، انتشارات احياء كتاب،  چاپ اول، 1373)، صص 192191.  2- نك: سيدغلامرضا سعيدي، چهارمقاله(قم، انتشارات  دارالتبليغ اسلامي).  نك: جان ديون پورت، عذر تقصير به پيشگاه محمد و قرآن،  ترجه سيد غلامرضا سعيدي،(تهران، شركت سهامي انتشار، چاپ  دوم، 1344)صص 124123 3- جان ديون، پورت، همان، صص 126124.  4- همان، صص 134129.  5- مهرزاد بروجردي، روشنفكران ايراني و غرب، ترجمه  جمشيد شيرازي،(تهران، نشر و پژوهش فرزان روز، چاپ اول،  1377)، ص 108.  6- سيدغلامرضا سعيدي، زندگي حضرت محمد(ص)،(تهران،  انتشارات كعبه، چاپ هشتم سال 1362)صص 65;  سيدغلامرضا سعيدي، داستانهايي از زندگي پيغمبر ما،  (تهران، انتشارات كعبه، چاپ هفتم، 1362);  سيد غلامرضا سعيدي، اسلام به زبان ساده(براي كودكان و نوجوانان)،(تهران، انتشارات كعبه، چاپ دهم، آبان ماه  1362).  7- جان ديون پورت، پيشين، ص 5.  8- سيدغلامرضا سعيدي، زندگي حضرت محمد(ص).  9- دكتر محمد فاضل جمالي، تربيت از ديدگاه قرآن، ترجمه  غلامرضا سعيدي(تهران، كانون انتشارات محمدي، 1360).  10- فرهنگ رجايي، پيشين، صص 196195.  11- سيدغلامرضا سعيدي، مفخر شرق - سيدجمال الدين  اسدآبادي، به كوشش سيدهادي خسروشاهي(تهران، دفتر نشر فرهنگ اسلامي، چاپ اول، 1370)ص 36.  12- سيدغلامرضا سعيدي، انديشه هاي اقبال لاهوري، به  كوشش سيدهادي خسروشاهي(تهران، دفتر نشر و فرهنگ اسلامي  چاپ دوم، 1370).  13- همان، مقدمه.  14- مهرزاد بروجردي، پيشين، مقدمه. 
