 گروه شهري: شهرداري تهران با مشاركت سازمان بهزيستي و نيروي انتظامي، بچه هاي خياباني را از سطح شهر جمع آوري  و به دامن خانواده ها بازمي گرداند يا به مراكز ذيصلاح  تربيتي تحويل مي دهد.  به گزارش خبرنگار ما پس از مدتها بحث و گفت وگو درباره  اين موضوع كه مسئول برخورد و پيگيري بچه هاي خياباني  وظيفه چه نهاد و تشكيلاتي است، شهرداري تهران در اواخر سال گذشته و با مشاركت سازمان بهزيستي و نيروي انتظامي،  مكاني را به نام "خانه سبز" به وجود آورد و مسئولين  موظف شدند بچه هاي خياباني را در اين مكان اسكان داده و پس از انجام امور مشاوره، افراد داراي خانه و خانواده  را به سرپرستان تحويل دهند و مابقي را به مراكز ذيصلاح  بسپارند.  به گزارش خبرنگا ما، تخمين زده مي شود حدود 20 هزار بچه  خياباني در تهران وجود دارد كه نزديك به پنج درصد آن را دختران تشكيل مي دهند. به طور متوسط در هر تقاطع اصلي 4 بچه خياباني به تكدي گري مشغول هستند و شماري از آنان  نيز تحت پوشش فروش آدامس، دسته گل و... به توزيع مواد مخدر مبادرت مي ورزند. متاسفانه شمار بچه هاي خياباني  رو به افزايش است.  گفته مي شود هر ماه به طور متوسط 35 نفر از پايانه ها و مبادي ورودي و خروجي شهر وارد تهران مي شود. اين  ميزان در سال گذشته 20 نفر در ماه بوده است.  به گفته مسئولين خانه سبز، گروهي ازكودكان خياباني  داراي سرپرست و خانواده هستند ولي به علت پرعائله بودن  و درآمد اندك خانوار، بدون توجه به خطراتي كه ممكن است  در كمين آنان باشد به خيابان ها مي آيند تا به هر طريق  ممكن جوياي كار و كسب درآمد شوند و عمده آنان نيز شبها به خانه خود بازمي گردند.  دسته ديگري از بچه هاي خياباني، سرپرست ندارند كه عمده  آنان در تمامي ساعات شبانه روز در خيابان ها و ميادين  بزرگ شهر پرسه مي زنند. اين گروه از بچه ها، روزها را به كسب كار مي پردازند و شبها را در بوستانها، ميادين،  ساختمانهاي نيمه تمام و برخي اتوبوسهاي بين راهي  مي خوابند و دسته ديگري نيز از بچه هاي خياباني،  متاسفانه تحت حمايت گروهي از اراذل و اوباش قرار مي گيرند و به بزهكاري كشيده مي شوند. اين كودكان در پاره اي اوقات مورد بهره كشي، سوءرفتار و بدرفتاري قرار مي گيرند. اغلب بچه هاي خياباني كه امروزه در نقاط مختلف تهران، فراروي شهروندان قرار دارند، از استانهاي  خوزستان، فارس، هرمزگان، خراسان، كرمانشاه، لرستان و آذربايجان شرقي و غربي هستند.  اين گزارش مي افزايد، "خانه سبز"، محلي است موقت براي  سر و سامان بخشيدن به وضعيت كودكان و نوجواناني كه  بيشتر زندگي خود را در خيابانها گذرانده اند.  بچه هاي خياباني پس از جمع آوري توسط نيروي انتظامي و گروه جمع آوري، نخست براي معاينه جسماني و رواني به  پزشكي قانوني اعزام مي شوند و پس از آن به اصطلاح  طبقه بندي شده و به مراكز مرتبط معرفي مي شوند و درنهايت براي پايان دادن به اين وضعيت، با خانواده  مددجويان تماس حاصل مي شود.  به گفته مسئول خانه سبز تا پايان نيمه نخست تير ماه 233 بچه خياباني در خانه سبز جمع آوري شدند كه 167 نفر آنان  پس از شناسايي و انجام مشاوره به خانواده شان تحويل  شدند.  20 نفر از اين بچه ها از اتباع بيگانه(افغاني)بودند كه به سفارتخانه اين كشور در تهران تحويل داده شدند. از مجموع 233 نفر پذيرفته شده، 28 نفر 13 ساله، 22 نفر 14 ساله، 43 نفر 15 ساله، 59 نفر 16 ساله، 31 نفر 17 ساله،  32 نفر 18 ساله و 8 نفر 19 ساله هستند. گفتني است 26 نفر از پذيرفته شدگان در خانه سبز تحت تكفل پدر، 32 نفر تحت تكفل مادر و133 نفر تحت تكفل خانواده هستند.  مسئول خانه سبز گفت: پايانه هاي غرب، شرق و جنوب و همچنين لاله زار، مولوي، ميدان تجريش و بوستان هاي ملت،  لاله و دانشجو محل هاي تجمع بچه هاي خياباني است. 
