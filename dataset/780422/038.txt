 * به دليل بارندگي كم در سال جاري، كاهش توليد علوفه  حدود 2 ميليون تن و خسارات ناشي از آن حدود هزار ميليارد ريال برآورد شده است  گروه شهرستانها: سازمان جنگل ها و مراتع در مواقع بحراني  مستقلا" به امكانات اطفاء حريق هوايي براي مقابله با آتش سوزي جنگل ها مجهز نيست و استفاده از چرخبالهاي  هوانيروز در مواقعي كه امكان دسترسي به خودرو و نيروي  انساني با مشكل مواجه است به دليل طولاني شدن روال اداري  گاهي مقابله با آتش سوزي را به تاخير مي اندازد.  به گزارش خبرنگار همشهري در تبريز معاون وزير جهاد سازندگي و رئيس سازمان جنگل ها و مراتع كشور در سفر به  آذربايجان شرقي افزود: با توجه به اهميت اين موضوع و تخصيص اعتبارات ارزي انتظار مي رود با نظارت دولت امكان  خريد تجهيزات لازم از هوانيروز هر چه زودتر فراهم شود و سازمان جنگل ها و مراتع بتواند به طور مستقيم از چرخبالها در مواقع مورد نياز استفاده كند.  مهندس حميد كلانتري در بخش ديگري از سخنانش با اشاره به  خشكسالي امسال گفت: ايران يكي از كشورهايي است كه در منطقه خشك بياباني قرار گرفته و متوسط بارندگي در آن يك  سوم متوسط بارندگي دنيا و به ميزان 250 ميلي متر است،  بنابراين ما بايد شرايط را به گونه اي فراهم كنيم كه در سال هاي خشك كمتر آسيبپذير باشيم.  وي همچنين با اعلام اين كه امسال ميزان بارندگي نسبت به  پارسال 40 درصد و نسبت به متوسط 30 سال گذشته  24 درصد كاهش يافته است، خاطرنشان كرد: خسارت هاي  خشكسالي در اطراف درياچه اروميه و در حوزه خليج فارس  بيشتر از ديگر نقاط كشور است و ما متاسفانه در سال هاي  قبل به عواملي كه از تاثيرات منفي خشكسالي پيشگيري كند توجه لازم را نداشته ايم و اين موضوع در حد نگراني  باقي مانده است، در حالي كه اگر به جلوگيري از فرسايش  خاك توجه بيشتري داشتيم تا حدي جلوي خسارات گرفته مي شد.  وي افزود: اگر پوشش گياهي مراتع غني تر باشد علاوه بر اين كه در مواقع بروز خشكسالي و كم باراني آب كمتري به  هدر مي رود، هر بوته در عرصه آب و خاك مانند سد طبيعي  عمل مي كند.  وي با تقسيم بندي راهكارهاي مقابله با خشكسالي در دو محور كوتاه مدت و بلندمدت تاكيد كرد: چاره جوئيهاي  كوتاه مدت و زودگذر ضرورتا" بخشي از تلفات كشاورزان و دامداران را برطرف مي كند در حالي كه مي توان با توسعه  بيمه محصولات كشاورزي و دامي فشار كمتري به اعتبارات  دولتي وارد كرد.  معاون وزير جهاد سازندگي گفت: متوسط توليد علوفه در مراتع 110 كيلوگرم است و اگر مراتع كشور احيا شده بود و وضعيت بهتري داشت، با طرحهاي مديريت دام، مرتع و حمايتهاي دولتي، ظرفيت ذخيره سازي آب افزايش مي يافت و در واقع با هر اقدام احياي مرتع دو خاصيت دراز مدت  پيشگيري اصولي و طبيعي در مقابله با خشكسالي مهيا مي شد.  مهندس كلانتري همچنين با اشاره به تصويب لايحه دوفوريتي  حمايت از كشاورزان در مجلس اعلام كرد: براساس اين لايحه  سه درصد اعتبارات عمراني كشور صرف طرحهاي پيشگيري و مقابله با خشكسالي مي شود، اما بايد به كارهاي اصولي و زيربنايي هم بينديشيم.  وي ضمن اعلام اجراي طرح تعادل دام و مرتع در برنامه سوم  توسعه افزود: هر ميلي متر كاهش بارندگي نيم كيلوگرم در توليد علوفه تاثير منفي مي گذارد و با احتساب 50 ميلي متر كاهش بارندگي امسال در هر هكتار 25 كيلوگرم و در عرصه 90 ميليون هكتاري مراتع كشور بيش از 2 ميليون تن  كاهش علوفه خواهيم داشت كه خسارات ناشي از آن حدود هزار ميليارد ريال است. رئيس سازمان جنگلها و مراتع كشور همچنين با اشاره به اين كه از هفته جهاد سازندگي در استانهاي شمالي كشور مقابله با قاچاق چوب جنگلها با هماهنگي نيروي انتظامي و بسيج به طور منظم و ضربتي شروع  شده است، افزود: اين اقدام تاثير بسزايي در كاهش قاچاق  چوب داشته است.  مهندس كلانتري وجود نيازهاي اقتصادي و اجتماعي ناشي از افزايش جمعيت براي تخريب منابع طبيعي و تبديل اراضي  مرتعي به زراعي و تامين سوخت را از جمله عوامل اصلي مخرب ذكر كرد و با اشاره به اهميت جنگلهاي شمال و منطقه  ارسباران در آذربايجان شرقي افزود: ارسباران يكي از غني ترين جنگلهاي ذخيره اي دنيا با تنوع 750 گونه گياهي  و جنگلي است.  وي همچنين با اعلام اين كه هنوز دانشي در كشور وجود ندارد تا به برآورد دقيق خسارات ناشي از خشكسالي و بلاياي طبيعي بپردازد، اعطاي وام و اعتبارات به كشاورزان  خسارت ديده را همچون مسكن هايي موقت توصيف كرد و گفت:  سرسبزي كشور جز با يك حركت فراگير امكان ندارد و شوراها بايد سعي كنند سالانه يك اقدام توسعه فضاي سبز و زيست محيطي در برنامه خود بگنجانند و در همين زمينه  مكاتباتي با آنها انجام شده و سازمان جنگلها و مراتع  تعهد مي كند نهال موردنياز آنها را فراهم آورد.  وي در پايان با اشاره به ضرورت مشاركت مردم در احياء و حفاظت از منابع طبيعي ضرورت ايجاد تشكلهاي تعاوني و مديريتي مراتع توسط مردم را مورد تاكيد قرار داد و گفت:  در هر شهرستان حداقل بايد يك تشكل داوطلبانه طرفدار منابع طبيعي ومحيط زيست تشكيل شود و گرچه  تمهيدات قانوني و اجرايي چندان فراهم نيست اما مشاركت و تفكر اجتماعي بايد نهادينه شود و حاكميت تفكر دولت در امور واقع بينانه گردد. 
