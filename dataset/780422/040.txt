 گروه شهرستانها: استاندار قزوين گفت: متاسفانه ميزان  ظرفيت و بهره وري از صنايع استان قزوين با توجه به  سرمايه گذاري كلاني كه در اين بخش شده بسيار ناچيز است.  به گزارش خبرنگار همشهري در قزوين سيدعلي نكويي زهرايي  افزود: عدم مديريت و مواد اوليه نامناسب از دلايل عدم  موفقيت صنعت استان است كه بايد با راهكارهاي مناسب آن را حل كرد.  وي سپس با اشاره به لزوم سرمايه گذاري در واحدهاي كوچك  اشتغالزايي روستايي و شهري اظهار داشت: براي  سرمايه گذاري در اين گونه واحدها بايد به مسئله بهره وري  و اقتصادي بودن آنها توجه داشت تا از هدر رفتن سرمايه ها جلوگيري شود.  وي گفت: براي بالا بردن بهره وري واحدها بايد روحيه كار و اشتغال را در جوانان متقاضي كار و بخصوص  فارغ التحصيلان دانشگاهها ايجاد كرد و اين روحيه را جايگزين روحيه يافتن كارهاي دولتي و جذب در ادارات كرد. 
