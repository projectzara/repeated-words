 گروه شهرستانها: مدير كل بهزيستي استان قزوين گفت:  براساس قانون بودجه امسال و با تصويب هيات وزيران يك  درصد از اعتبارات جاري و عمراني دستگاههاي اجرايي،  بانكها، موءسسات و شركتهاي دولتي بايد براي بهزيستي و آموزش و پرورش هزينه شود ولي متاسفانه بعد از گذشت بيش  از سه ماه از سال هنوز هيچ نهاد و دستگاهي مصوبه هيات  دولت را اجرا نكرده است.  به گزارش خبرنگار همشهري در قزوين دكتر شريعت افزود: با اجراي اين تصميم كه براي اولين بار توسط هيات وزيران در رابطه با سازمان بهزيستي تصويب شده تا پايان سال، 970 ميليارد ريال جذب سازمان بهزيستي و آموزش و پرورش خواهد شد.  وي گفت: دستگاههاي اجرايي، موءسسات و شركتهاي دولتي  متاسفانه علاوه بر عدم رعايت اين بند از قانون بودجه  امسال همچنين نسبت به قانون اختصاص سه درصد از سهميه  استخدامي خود به معلولان بيكار نيز بي تفاوت هستند.  وي يادآور شد: موءسسات و شركتها علاوه بر التزام قانوني  براي به كارگيري معلولان از امتيازهايي مانند معافيت  پرداخت حق السهم بيمه كارفرما نيز بهره مند خواهند شد.  وي گفت: متاسفانه در كشور بيش از 3 ميليون و 800 هزار معلول بارز وجود دارد كه بهزيستي تنها توان رسيدگي و پوشش دادن به 20 درصد از آنها را دارد، بنابراين حل  مشكلات بيشتر معلولان، همكاري و رعايت قانون از سوي  سازمانها و ادارات را مي طلبد. 
