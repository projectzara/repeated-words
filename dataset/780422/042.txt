 گروه شهرستانها: معاون عمراني وزارت كشور گفت: براساس  برآوردهاي انجام شده در سراسر كشور، خشكسالي امسال  تاكنون بين 870 تا 880 ميليارد تومان خسارت وارد كرده  است و پيش بيني مي شود در ماههاي آينده به اين رقم  افزوده شود.  به گزارش خبرنگار همشهري در زنجان مهندس خرم افزود:  خسارت خشكسالي امسال معادل 2/2 توليد ناخالص ملي در كشور است و جبران آن بسيار مشكل خواهد بود.  رئيس ستاد خشكسالي كشور با اشاره به تصويب لايحه كمك به  آسيبديدگان خشكسالي و كمك دولت گفت: در اين زمينه  اختصاص 3 ميليارد و 150 ميليون تومان به صندوق حمايت از كشاورزان آسيبديده، 3 ميليارد و 190 ميليون تومان براي  تامين آب آشاميدني مردم، 120 ميليارد تومان تسهيلات  جديد، 75 ميليارد تومان كمك دولتي براي مبارزه با خشكسالي و استمهال 8 ميليارد تومان از وامهاي كشاورزان  فاقد توان پرداخت از جمله اقدامات دولت است كه قدمهاي  بسيار موءثري براي پشت سر گذاشتن بحران خشكسالي در كشور بوده است.  وي با اشاره به افت قيمت دام به دليل كمبود علوفه در كشور افزود: تمام پيشنهادهاي وزارت جهاد سازندگي در مورد كمك به دامداران به تصويب هيات دولت رسيده و كليه  خسارتهائي كه جهادسازندگي براي خريد دامهاي لاغر و در معرض تلف متحمل شود، تضمين شده و پرداخت مي شود و از سوي ديگر 500 ميليون تومان از اعتبارات رياست جمهوري  براي تامين داروي مورد نياز دامداران در اختيار جهاد سازندگي قرار مي گيرد.  مهندس خرم اضافه كرد: مجوز واردات 500 هزار تن جو علوفه اي براي رفع كمبود علوفه به جهاد داده شده و علاوه بر دادن اجازه خريد 2 ميليون راس دام به اين  وزارتخانه، مجوز صدور يك ميليون راس دام سالم به خارج  از كشور نيز داده شده است تا از متضرر شدن دامداران  كشور جلوگيري شود.  وي با اشاره به اهميت پيشگيري از حوادث و لزوم توجه جدي  مسئولان به پيشگيري گفت: امسال حداقل 50 درصد از اعتبارات حوادث كشور در زمينه پيشگيري هزينه خواهد شد و ستادهاي خشكسالي در سطح كشور بايد بيشترين توان خود را صرف پيشگيري بكنند.  به گفته رئيس ستاد خشكسالي كشور، استان زنجان در بين  استانهاي كشور بدترين شرايط را از لحاظ خشكسالي دارد و با توجه به خسارت سنگين در اين زمينه كمك قابل  ملاحظه اي براي استان در نظر گرفته شده است. 
