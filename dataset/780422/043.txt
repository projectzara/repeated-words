 گروه شهرستانها: اگر قاضي در امر قضاوت به خوبي عمل  كند بسياري از جرائم كاهش خواهد يافت.  به گزارش خبرنگار همشهري حجت الاسلام شوشتري وزير دادگستري در مراسم گشايش ساختمان دادگاههاي عمومي و آموزش حقوقي خوزستان در اهواز با تاكيد بر ضرورت رسيدگي  شايسته به جرائم در قوه قضائيه و تاثير جلوگيري از اطاله دادرسي در رشد جرائم افزود: به طور طبيعي با پيچيده تر شدن جامعه و رشد جمعيت، ميزان جرم نيز افزايش  خواهد يافت ولي امروزه ميزان وقوع جرم در جامعه به حدي  است كه نه با پيچيده شدن جامعه متناسب است و نه با رشد جمعيت و در حال حاضر هرساله پرونده هاي وارده به محاكم  قضايي نسبت به پرونده هاي مختومه سال قبل ده درصد افزايش دارد. وزير دادگستري با اشاره به مشكلات موجود در دستگاه قضائي و تلاش دست اندركاران براي يافتن راه حل  افزود: علاوه بر نقش فقر و بيكاري وجود فرهنگ جرم در ميان عده اي در وقوع جرم موءثر است و يكي از وظايف  دستگاه قضايي در همين ارتباط زمينه سازي براي جلوگيري  از تخلفات است و اگر قاضي در امر قضاوت به نحو شايسته اي عمل كند، ميزان جرائم تا حد زيادي كاهش خواهد يافت. 
