   گروه سياسي: تجمع و تظاهرات اعتراض آميز دانشجويان به  همراه اساتيد و اعضاي هيات علمي دانشگاه تهران روز گذشته در مسجد دانشگاه تهران برگزار شد.  به گزارش خبرنگار همشهري در اين تجمع كه بنا به اعلام  قبلي دفتر تحكيم وحدت ساعت ده صبح در مسجد دانشگاه  تهران و با حضور هزاران تن از دانشجويان دانشگاههاي  مختلف تهران برگزار شد دانشجويان با تاكيد برخواستهاي  پيشين خود از جمله بركناري فرمانده نيروي انتظامي،  محاكمه علني آمرين و عاملين فاجعه، تفويض اختيارات  نيروي انتظامي به وزارت كشور و اعاده حيثيت دانشجويان  خواستار رسيدگي مسئولين بلندپايه به موضوع تهاجم به  دانشجويان شدند.  در مراسم روز گذشته كه خليلي عراقي رئيس دانشگاه تهران  از جمله سخنرانان بود با تاييد بر حفظ حقوق دانشجويان،  آنان را به پرهيز از سردادن شعارهاي انحرافي و خارج از درخواستهاي دانشجويان فراخواند. وي در بخشي از سخنان  خود گفت: برخي از افراد فرصت طلب قصد سوار شدن بر موج  احساسات پاك دانشجويان را دارند كه قشر دانشجو بايد با هشياري و مراقبت از اصول، قانونمندي خود را به آرمانهاي  دوم خرداد نشان دهند.  در مراسم روز گذشته همچنين گروهي از دانشجويان با اظهار ديدگاههاي خود از تريبون مراسم ضمن محكوم كردن اقدامات  گروههاي فشار كه به ويژه در دوران رياست جمهوري آقاي  خاتمي بر قشر دانشجو و ساير اقشار مردمي وارد آمده  مصرانه خواستار قاطعيت مقام هاي مسئول در افشا و مجازات  عوامل نهان و آشكار تهاجم ها عليه تجمعات دانشجويي شدند.  سخنرانان مراسم ديروز همچنين از دانشجويان معترض  خواستند با حفظ چهارچوبهاي قانوني در مسير حركات  اعتراض آميز خود دولت و وزارت كشور را در راه برقراري  نظم و تامين آرامش دانشجويان ياري كنند.  تظاهرات دانشجويان كه از ساعت ده صبح با اجتماع تدريجي  دانشجويان آغاز شد و كم كم گسترش يافت در نخستين ساعات  بعدازظهر با حضور حدود دو هزار تن از دانشجويان و مردم  در محدوده ميدان ولي عصر ادامه يافت كه با برخورد نيروهاي يگان ويژه به خشونت كشيده شد. نيروهاي يگان  ويژه كه به اسلحه گرم، گاز اشك آور و باتوم مجهز بودند با شليك تيرهاي هوايي و گاز اشك آور سعي كردند تظاهركنندگان را متفرق كنند. برخورد نيروهاي يگان ويژه  با دانشجويان كه به دستگيري گروهي از دانشجويان منجر شد به ايجاد موج جديدي از مخالفت در دانشجويان انجاميد و گروهي كه مجددا با برگشت به دانشگاه تهران در محل مسجد و داخل محوطه دانشگاه اجتماع كرده بودند با سردادن  شعارهايي عليه نيروي انتظامي، دو روزنامه عصر و خشونت طلبان خواستار حمايت مردم شدند.  يادآور مي شود كه راهپيمايي گروهي از دانشجويان به مقصد ميدان ولي عصر در شرايطي آغاز شد كه دانشجويان مستقر در محوطه داخلي دانشگاه تهران همچنان بر تداوم تجمع در داخل دانشگاه تاكيد داشتند و راهپيمايي بدون مجوز وزارت  كشور در سطح شهر را غيرقانوني مي دانستند.  در همين خصوص مسئول يكي از تشكل هاي دانشجويي در گفتگو با همشهري ضمن تاكيد بر حفظ آرامش و وحدت دانشجويان  اظهار كرد: در حال حاضر بهترين موقعيت براي فرصت طلبان  پيش آمده تا با رخنه به صفوف دانشجويان، مسير حركت  اعتراض قانوني آنان را به بيراهه بكشانند.  وي با اشاره به آتش زدن يكي از خودروهاي نيروي انتظامي  در ميدان ولي عصر بروز چنين حركاتي را در تقابل با حقوق  و آرمانهاي دانشجويان داغدار دانست.  يكي از سخنگويان دانشجويان ديشب با اشاره به هدفهاي  صلح آميز دانشجويان، تصميم احزاب و گروههاي حامي  رئيس جمهوري را براي برپايي گردهمايي در دانشگاه تهران،  ستود و آن را گامي در جهت تثبيت جنبش دانشجويي ناميد. 
