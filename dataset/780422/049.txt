 شامگاه ديروز خيابان هاي اطراف دانشگاه تهران صحنه  درگيري شديد دانشجويان با نيروهاي مهاجم لباس شخصي و نيروهاي انتظامي بود.  به گفته شاهدان عيني بر اثر اين درگيريها احتمالا"  تعدادي زخمي شده اند.  حفاظت از خيابان هاي منتهي به دانشگاه به عهده نيروهاي  انتظامي بود.  در تمامي خيابانهاي اطراف دانشگاه نيروهايي با لباس  شخصي كه به باتوم، دست بند و اسلحه كمري مسلح بودند به  مردم هجوم مي بردند و آنها را كتك مي زدند اين تهاجم  به حدي وسيع بود كه خبرنگار ما امكان تماس با روزنامه  را نداشت و به علت فشار افراد مهاجم خبرهاي خود را از يكي از منازل اطراف فرستاد. گزارش خبرنگار ديگر ما از داخل دانشگاه تهران نيز حاكي است كه گروهي از مهاجمين  مسلح در پشت در دانشگاه درصدد ورود به محوطه دانشگاه  مي باشند اما دانشجويان با بستن در و پرتاب سنگ و چوب از ورود آنان جلوگيري مي كنند.  بيش از 70 نفر از مجروحان اين حادثه در مسجد دانشگاه كه  به دليل گازگرفتگي و ضربات باتوم و گلوله زخمي شده اند بستري هستند اما هيچگونه امكانات دارويي و پرستاري وجود ندارد و دانشجويان پزشكي بدون هيچگونه وسيله اي در صدد انجام كمكهاي اوليه هستند. دانشجويان معتقداند چون ورود نيروهاي نظامي به دانشگاه ممنوع است مهاجمين با لباس  شخصي و مسلح به كلت كمري مي خواهند وارد دانشگاه شوند.  درگيري نيروهاي مهاجم با مردم در خيابانهاي فلسطين،  آناتول فرانس، ابوريحان، فخر رازي، دانشگاه، 12 فروردين،  16 آذر و ميدان انقلاب تا ساعت 9 شب ادامه داشت. در ساعت 15/9 ديشب درهاي شمالي، شرقي و غربي دانشگاه به  روي دانشجويان باز شد و اعضاي تحكيم وحدت از دانشجويان  خواستند بدون درگيري از دانشگاه خارج شوند.  زخمي ها با حدود 15 آمبولانس به بيمارستان منتقل شدند و عده اي از دانشجويان اعلام كرده اند تا پايان تخليه  مجروحين در دانشگاه مي مانند همچنين قرار است با مجوز از وزارت كشور امروز ساعت 4 بعدازظهر تحصن دانشجويان در دانشگاه تهران ادامه پيدا كند. 
