 گروه سياسي: چند تن از نمايندگان مجلس خواستار لغو تعطيلات تابستاني مجلس به منظور بررسي تحولات اخير كشور شدند. حسين عسكري نماينده شهريار ديروز در گفتگو با خبرنگار همشهري با بيان ا ين مطلب، افزود: در اين شرايط خاص لازم است مجلس به عنوان تريبون عمومي كشور، نقش خود را ايفا كند عسكري با اشاره به مصوبه مجلس درباره تغيير قانون مطبوعات گفت: شايد يكي از عوامل تاثيرگذار بر اين  حوادث را بتوان همين تصميم مجلس دانست ! زيرا قانون  مطبوعات مي توانست بسياري از مشكلات فعلي را حل كند و ضرورتي نداشت كه در اين اوضاع و احوال مجلس چنين طرح  حساسيت برانگيزي تصويب كند. علي قنبري نماينده اردل و فارسان نيز حادثه كوي دانشگاه را در تاريخ انقلاب اسلامي بي سابقه خواند و گفت: ابعاد قضيه آنقدر عميق  است كه قطعا" برنامه طراحي شده اي براي برخورد با دولت  خاتمي، تضعيف نظام و مقدسات اسلامي بوده است علي قنبري  اضافه كرد، قطعا" مجلس اين حوادث را تقبيح و محكوم  مي كند زيرا هيچ انسان آزاده اي راضي به لگدمال شدن  حرمت علم و دانشگاه نيست قنبري در مورد احتمال مسكوت  گذاشتن طرح اصلاح قانون مطبوعات گفت: يكي از راهكارها براي تضمين آزادي مطبوعات و التيام فضاي ملتهب كنوني  مسكوت گذاشتن اين طرح است و يا اين كه كميته اي مانند كميته بررسي قانون انتخابات تشكيل شود تا اصلاحات ضروري  و مفيد در جهت بازبودن فضاي سالم مطبوعاتي در قانون  فعلي به عمل آيد.  شهربانو اماني نماينده اروميه نيز با اظهار تاسف از وقايع اخير كوي دانشگاه تهران خواستار برخورد با مسببين  اصلي اين اتفاقات شد و گفت: اگر حركت دانشجويان در مجاري صحيح هدايت نشود اين احساس نگراني وجود دارد كه  مهار آن سخت و به ضرر نظام و كشور باشد.  وي گفت: بايد به درخواست هاي بحق دانشجويان پاسخ منطقي  داده شود و دانشجويان بازداشت شده سريعا" آزاد شوند.  شهربانو اماني در مورد نقش مجلس در بوجودآمدن حوادث  اخير گفت: افكار عمومي با طرح اصلاح قانون مطبوعات در تعارض بود و متاسفانه با شتابزدگي دادگاه ويژه روحانيت  در اقدام به توقيف روزنامه سلام احساسات مردم و بويژه  دانشجويان جريحه دار شد.. 
