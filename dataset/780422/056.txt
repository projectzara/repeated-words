 گروه سياسي: به دنبال حمله گروه فشار به كوي دانشگاه  تهران، ديروز نيز چون روزهاي گذشته همبستگي با دانشجويان و محكوميت گروه فشار ادامه يافت.  دهها حزب و گروه سياسي و انجمن هاي دانشجويي سراسر كشور با صدور بيانيه هاي جداگانه، مواضع خود را در اين باره  اعلام كردند. چكيده اين مواضع به شرح زير است:  رئيس دانشگاه تهران  منصور خليلي عراقي رئيس دانشگاه تهران در جمع استادان و دانشجويان در مسجد دانشگاه عاملان حادثه كوي دانشگاه را نكوهش كرد. وي حادثه كوي دانشگاه را تسليت ملي خواند.  خليلي در عين حال از دانشجويان خواست اجازه ندهند برخي  جريان ها، جنبش دانشجويي را به بيراهه بكشانند.  استادان متحصن دانشگاههاي تهران  فاجعه 18 تيرماه بدترين حادثه ازاين نوع درتاريخ  دانشگاه بوده است.  از حدود دو سال قبل كه تشكل هاي دانشجويان توسط عده اي  شناخته شده با حمايت نيروي انتظامي به هم خورد دانشجويان فرياد اعتراض برآوردند.  عدم برخورد قانوني درجهت جلوگيري ازگروه فشار نهايتاموجب يك برنامه ازپيش طراحي شده براي يورش  به حريم امن دانشگاه در18 تيرماه شد.  بيانيه اسلامي مدرسين دانشگاه لرستان  حمله به دانشگاه و دانشجو گذشته از همه لطمات جاني و مالي آن، ماهيتا" حركتي مذموم و نكوهيده است كه آن را جز بر حرمت شكني ساحت علم و معرفت و دشمني با انديشه و آزادي حمل نمي توان كرد.  با توجه به سابقه ناميمون گروههاي فشار و عملكرد نامناسب و بعضا سئوال برانگيز نيروي انتظامي اين واقعه،  لزوم برخورد قاطع را با گروههاي فشار كه در ظاهر مدعي  ارزشمداري و دينداري اند، بيش از پيش نمايان كرده و اصلاح در اركان نيروي انتظامي را قطعي مي نمايد.  به نظر ما فاجعه كوي دانشگاه تهران و حوادث ريز و درشت  ديگري كه از سال 76 بدين سوي رخ نموده - هر چند كه به  ئتوري توطئه معتقد نيستيم - جملگي در راستاي تضعيف جبهه  دوم خرداد و دولت مردمي جناب آقاي خاتمي ارزيابي  مي شوند.  دانشجويان شاهد و ايثارگر دانشگاه تهران  دانشجويان شاهد و ايثارگر دانشگاه تهران ضمن محكوم  نمودن يورش ناجوانمردانه برخي از افراد ناآگاه و جاهل و نيز گروهي از افراد نيروي انتظامي به كوي دانشگاه تهران  با اعلام انزجار و تنفر خود از اينگونه حركتهاي ناپسند از مسئولين عالي رتبه اجرائي، قضائي و امنيتي مي خواهند تا با برخورد قاطع و سريع با مسببين و عاملين اين حركت،  ريشه اين جريان خزنده، مشكوك و خائن به انقلاب را قطع  نمايند تا بار ديگر جامعه اسلاميمان شاهد پايمال شدن  ارزشهاي انساني و بي حرمتي به محيط مقدس علم و دانش  نباشد.  شوراي فرهنگي دانشگاه بوعلي سينا همدان  شوراي فرهنگي دانشگاه بوعلي سينا همدان با صدور بيانيه اي خشم و انزجار خود را نسبت به فاجعه ننگين كوي  دانشگاه تهران ابراز مي دارد.  ديگر بار حرمت و حريم دانشگاه، شكسته شد و حريم "علم،  ايمان و آزادگي "مورد هجوم "مشتي بي مسئوليت "قرار گرفت.  جمعيت مدافعان حاكميت قانون(كرج) هر روز كه از حماسه دوم خرداد مي گذرد شاهد كارشكني و فجايع و جنايت گروه انحصارطلب و تماميت خواه در مقابل  رئيس جمهور منتخب مردم مي باشيم. متاسفانه در هيجدهم  تيرماه عده اي بي شرمانه و وحشيانه به خوابگاه  دانشجويان هجوم برده و آنان را به خاك و خون كشيدند، ما نفرت و انزجار خود را نسبت به اين برخورد وحشيانه اعلام  مي كنيم.  انجمن روزنامه نگاران زن ايران  كجايند آنان كه براي كف و سوت چند دانشجو، قلبشان  جريحه دار شده بود و اسلام را در خطر مي ديدند؟ آيا تجاوز به حريم دانشگاهيان، ضرب و شتم، غارت اموال،  بي احترامي و اهانت به نمازگزاران جوان، سيلي زدن به  اسلام نيست؟ انجمن روزنامه نگاران زن ايران با ابراز تاسف و تاثر شديد از وقوع چنين اعمالي در حريم دانشگاه، مصرانه از مسئولان و دست اندركاران درخواست دارد براي هميشه تكليف  عناصر خودسر را مشخص نمايند و با شناسايي، بازداشت و محاكمه آنها، عوامل بحران ساز را از جامعه بزدايند.  انجمن اسلامي دانشجويان دانشكده حقوق و علوم سياسي  دانشگاه تهران  پيرو بيانيه هاي قبلي در مورد وقايع جمعه خونين كوي  دانشگاه، بدينوسيله خواسته هاي دانشجويان به شرح ذيل  اعلام مي شود:  1- معرفي و محاكمه علني آمران و مجريان حادثه خونين كوي  دانشگاه.  2- خبررساني صريح و صحيح از سوي دبيرخانه شوراي عالي  امنيت ملي به دور از مصلحت انديشي هاي غير معمول.  3- تحويل جنازه شهدا و اجازه برگزاري مراسم تشييع و سوگواري.  4- واگذاري كامل و بدون قيد و شرط نيروي انتظامي به  وزارت كشور به عنوان پيش شرط حفظ آرامش و امنيت اجتماعي.  5- جبران خسارتهاي مادي و معنوي دانشجويان.  6- مشخص شدن دستهاي پنهاني كه از گروههاي فشار و خشونت طلب حمايت مي كنند و برچيده شدن بساط فعاليتهاي  غيرقانوني اين نهادها و گروهها از مراكز علمي و فرهنگي  كشور.  7- تغيير نام خيابان كارگر شمالي(اميرآباد)به خيابان  18 تير به يادبود شهداي حادثه خونين كوي دانشگاه.  انجمن اسلامي دانشجويان دانشگاه  سيستان و بلوچستان  چه ارتباطي بين عوامل خودسر در وزارت اطلاعات و گروههاي  فشار و يكي از خطيبان نماز جمعه تهران وجود دارد كه يك  هفته پس از حمله به اتوبوس توريستهاي آمريكايي توسط عاملان قتلهاي زنجيره اي آن را اقدامي مردمي و انقلابي  قلمداد مي كند و روزنامه هايي كه با هزينه بيت المال  منتشر مي شوند اينگونه خبرها را با آب و تاب منعكس  مي كنند و يك كلمه در محكوميت اين اعمال وقيحانه درج  نمي كنند، و نيز امروز چه ارتباطي بين نيروي انتظامي و گروههاي فشار وجود دارد كه گروه فشار زير چتر حمايتي  نيروهاي انتظامي شبانه به خوابگاه دانشجويان حمله ور شده و به فجيع ترين جنايات متوسل مي شوند و با به شهادت  رساندن و مجروح كردن دانشجويان روي ساواك و هيتلرها و صدامها را سفيد مي كنند.  اجتماعات دانشجويي در اعتراض به حادثه كوي دانشگاه در چند شهر كشور جمعي از دانشجويان دانشگاه يزد، در اعتراض به آنچه كه  آن را" شكسته شدن حرمت دانشگاه و دانشجو" ناميدند،  ديروز در اين دانشگاه تجمع كردند.  گروهي از دانشجويان دانشگاه علوم پزشكي لرستان نيز با اجتماع در سالن اجتماعات اين دانشگاه، حوادث كوي  دانشگاه تهران را محكوم كردند.  همچنين جمعي از دانشجويان دانشگاه شاهرود در اعتراض به  وقايع اخير كوي دانشگاه تهران اقدام به برپايي يك نشست  در محل مسجد اين دانشگاه كردند.  در نشست مزبور يكي از دانشجويان طي سخناني گفت: ما مي خواهيم بدانيم متخلفان از اصل 32 قانون ا ساسي كه  آزادي هاي مشروع افراد را سلب مي كنند، كي و چگونه  مجازات مي شوند.  ديروز همچنين دانشگاه هاي جنوب شرق كشور شامل  دانشگاه هاي سيستان و بلوچستان، شهيد باهنر كرمان،  هرمزگان، يزد، ولي عصر رفسنجان و نيز مركز تكنولوژي  پيشرفته كرمان در محكوميت حوادث كوي دانشگاه تهران،  بيانيه مشتركي صادر كردند.  دراين بيانيه خطاب به رئيس جمهوري آمده است: حوادث  غمبار و تكان دهنده روزهاي اخير به ويژه فجايع كوي  دانشگاه تهران، نه تنها عموم دانشگاهيان و اهل علم را متاثر و نگران كرده، بلكه قلب و ضمير همه انسان هاي دل  آگاه را جريحه دار و مكدر ساخته است.  همچنين دانشگاهيان دانشگاه هاي رازي و علوم پزشكي  كرمانشاه بيانيه اي مشترك درباره حوادث اخير كوي  دانشگاه تهران صادر كردند. 
