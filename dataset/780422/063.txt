 وقوع درگيريهاي پراكنده در خيابان هاي اطراف دانشگاه  تهران كه شامگاه ديروز آغاز شد و تا نيمه شب ادامه يافت،  زنگ خطري براي طرفين اين منازعه ناخواسته و نابرابر يعني دانشجويان و نيروهاي انتظامي و يگان ويژه است.  تنظيم رفتار نيروهاي انتظامي به عهده فرماندهان و مقام هاي سياسي مافوق آنهاست اما آنچه به دانشجويان  مربوط مي شود، تبيين و تدوين رفتارهاي مدني جنبش  دانشجويي و تئوريزه كردن فوري برنامه هايي است كه در پيش دارند و هدف هايي است كه دنبال مي كنند.  هدفهاي جنبش دانشجويي، آنطور كه از خلال گفته ها و بيانيه هاي تشكل هاي دانشگاهي برمي آيد، دستيابي به  پاره اي خواسته هاي كوتاه مدت و آمادگي يافتن براي  پيگيري خواسته هاي بلندمدت است. دو اصطلاح كوتاه مدت و بلندمدت كه ترجمه هايي ناقص از تاكتيك و استراتژي است،  ركن بنيادي تصميم گيري دانشجويان را در سطوح نظري و عملي تشكيل مي دهد. زيرا بنيان مبارزه اجتماعي و سياسي  عموما" بر دو محور جنبش خودبخودي و هدايت آگاهانه جنبش  استوار است. همين دو وجه است كه فعالان سياسي - به ويژه  رهبران- را بر آن مي دارد كه در شرايط متفاوت فعاليت  سياسي خود، موقعيت ها را از هم بازشناسند و بر پايه هر موقعيتي تصميمي درخور آن بگيرند.  جريان دراز مدت مبارزه سياسي - اجتماعي نوعا" بر حركت هاي دروني اجتماع استوار است و وجوه خودبخود و غيرارادي آن بيش از وجه آگاهانه است. اما در كوتاه مدت،  رهبران و گردانندگان جنبش ها هستند كه شدت و ضعف حركت  فعالان سياسي را تعيين مي كنند و نقش نيروهاي خودبخودي  و دروني به حداقل مي رسد.  آنچه در پنج روز اخير در تهران و چند شهر ديگر روي داده  است در حوزه مديريت رهبران جنبش دانشجويي ايران قرار مي گيرد و اين رهبران، ناگزيرند براي آن چاره اي  بينديشند كه معطوف به هدفهاي بلندمدت اين جنبش باشد.  اين چاره انديشي هر چه باشد، لاجرم بايد نكاتي را در خود داشته باشد. نخستين نكته، اين است كه اگر جريان هاي  سازمان نيافته، خودمختار، ماجراجو و احيانا" مصنوعي بر همه يا بخشي از جنبش دانشجويي غلبه كنند، شناخت تئوريك  مبارزه ناممكن مي شود و زمينه هاي رشد جريان هاي  ارتجاعي مساعد مي گردد. يكي از آفت هاي جنبش خودبخودي  اين است كه به سرعت توده اي مي شود و با انگشت گذاشتن  بر خواسته هايي كه لزوما" با خواسته هاي جنبش آگاهانه  دانشجويان همخواني ندارد، جنبش دانشجويي را به انحراف  مي كشاند. عام ترين شكل انحراف جنبش دانشجويي بر اثر توده اي شدن اعتراض ها، اين است كه جريان هاي ارتجاعي  مجال مي يابند مردم را از مشكلات اقتصادي به هراس  اندازند و شعارهاي فرهنگي، سياسي و اجتماعي دانشجويان  را به شعارهاي اقتصادي نابهنگام تبديل كنند اين حركت  در دو سال اخير در ايران، به تلاش گسترده اي دست زده  است و با وجود آنكه تاكنون هيچ برنامه اقتصادي مدون و قابل دفاعي ارائه نكرده است، بارها، رئيس جمهوري را به  ناتواني در اداره امور اقتصادي كشور متهم كرده است.  در اين شرايط حساس كه مطالبات دانشجويي از محدوده  ديوارهاي دانشگاهها و خوابگاهها بيرون آمده و به  خيابان ها پا گذاشته است، حيات جنبش دانشجويي در گرو تصميمي سريع، هوشمندانه و معطوف به هدف هاي استراتژيك  است. اگر هدف استراتريك جنبش دانشجويي را حاكم كردن  انديشه، نظر و عمل سيدمحمد خاتمي رئيس جمهوري بدانيم -  كه ظاهرا" چنين است - تحقق اين هدف استراتژيك در گرو اتخاذ تاكتيكي متناسب و هم شان آن است.  جنبش دانشجويي ناگزير است اين مقدمه را بپذيرد كه تنها ابزار خاتمي در مبارزه اش براي تحقق جامعه مدني و قانونمند، افكار عمومي و پشتيباني گروههاي سازمان يافته  اجتماعي(احزاب، گروهها، انجمن ها، اتحاديه ها و نظاير آن)است. بنابراين اگر دانشجويان درصدد تحقق بخشيدن به  آرمان هاي رئيس جمهوري هستند، ضروري است كه اين توصيه  سه وجهي رئيس جمهوري را سرلوحه رفتار سياسي خود قرار دهند: "هوشيار باشيد، به منافع ملي بيانديشيد،  هيجان زده نشويد. " 
