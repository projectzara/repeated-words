   تعزيه، در گفت وگو با پيتر چلكوفسكي تعزيه شناس معاصر-  بخش پاياني  * در تعزيه ما وارد فضاي كربلا مي شويم، بازيگر و تماشاگر با هم يكي مي شوند و شركت كننده در اين فاجعه  غمبار * پيوند و مناسبت ميان غم و شادي و تراژدي و كمدي در اين  نمايش بسيار جالب است. اين تركيب شادي و اندوه چگونه  پديد مي آيد؟ در يك تكيه در يك مجلس شادي و در يك مجلس سوگواري است.  اين يك كاكوفوني است. در يك سمت شيريني مي خورند و شادي  مي كنند و در سمت ديگر حلواي سوگواري و مي گريند. در اينجا همان چيزي رخ مي دهد كه ارسطو كاتارسيس يا والايش  مي ناميد. ما با ديدن و شركت در اين نمايش در غم، اندوه  و شادي آن سهيم شده و به والايش و تصفيه روحي مي رسيم.  من كاملا" تحت تاثير قرار گرفتم.  چيزهايي ديدم كه هيچگاه در اپرا يا در تئاتر غرب نه ديده  و نه احساس كرده بودم. اينجاست كه پيتربروك، كانتور و گرتفسكي نيز تحت تاثير قرار گرفته اند. حتي پيتر بروك كه  قبلا" بدان اشاره كردم، در نقل مشاهده خود از يك تعزيه  مي گفت: در دهي كه تعزيه برگزار مي شد، چهارصد نفر جمعيت  داشت. همه اين چهارصد نفر به طور فعال در تعزيه شركت  داشتند. همه داستان را مي دانستند و هنگامي كه امام  حسين(ع)به شهادت رسيد، اين نمايش سوگوارانه به اوج خود رسيد و من(بروك)فهميدم كه اين نمايش كاملي است.  كارگردان تعزيه را كه قبلا" به او ميرزا يا معين البقاع  مي گفتند با هيچ كارگردان نمايش نمي توان مقايسه كرد. او را هيچوقت نمي بيني او نمايش را اداره مي كند، هم  تدوين كننده است و فراهم كننده لباس، موزيك و... او لوكوموتيو اين نمايش بزرگ است. او به نمايش قدرت مي دهد.  او مي تواند يك مجلس سه چهار ساعتي را در عرض يكي دو ساعت تمام بكند و يا برعكس گسترش دهد.  * برخلاف كارگردانهاي ساير نمايشها كه در بيرون صحنه  قرار دارند.  بله. دقيقا" همين است. هنگامي كه مركز هنرهاي نمايش  وزارت ارشاد از من براي شركت در همايش تعزيه در كرمانشاه  دعوت كرد، با كمال ميل آمدم. چيزي كه براي من فراموش  نكردني بود، شركت و حضور گسترده مردم آن شهر در اين  همايش و تعزيه بود. احساس مردم و بازيگران وصف ناشدني  بود.  * نظرتان درباره اين همايش چه بود و به ويژه چه احساسي  داشتيد، وقتي كه پس از 23 سال تعزيه را براي اولين بار مي ديديد، آيا انتقادي از نحوه اجراي آن داريد؟ مي دانيد كه سمينار تعزيه در كرمانشاه به خاطر صدمين  سال تكيه معاون الملك برگزار شد. سمينار بسيار خوب سازماندهي شده بود و كيفيت مقالات خوب بود. پيداست كه  تعزيه نه تنها زنده بلكه روبه گسترش است و پژوهشگران در حال پژوهش و بررسي آن از جوانب مختلف هستند. چيزي كه  براي من جالب بود، حمايت دولت در برگزاري اين سمينار بود و بي گمان تنها راه براي پيشرفت اين هنر مردمي است.  انتقاد كوچكي از نحوه اجراي تعزيه دارم و آن اينكه، وقتي  بازيگران از ميكروفون استفاده مي كردند، باعث ايجاد فاصله ميان بازيگر و تماشاگر مي شد و اين چيزي است  مصنوعي پيشنهاد من اين است كه بازيگران از ميكروفونهاي  كوچك كه به يقه وصل مي شود، استفاده كنند يا بالاي سكو دو سيم آورده شود و از آنها ميكروفونها آويزان شود.  * با اين وصف، تئاتر غرب بر تعزيه تاثير داشته است؟ شايد تئاتر غرب آنگونه تاثير نداشته است ولي سينما و تلويزيون به ويژه در اين چند سال اخير تاثير داشته است.  اين طرز حركت و ژست گرفتنهايي كه اخيرا" در تعزيه  ديده ام، از نمايشهاي غربي وام گرفته شده اند.  من شمرخواني ديدم كه عينك آفتابي زده بود. اين شيوه ظاهر شدن ويژه شخصيتهاي منفي در فيلمهاي غربي است.  * اين تاثير بيشتر از لحاظ شكل بوده يا محتوا؟ مسلما" تاثير از لحاظ فرم و شكل بوده است، چرا كه  همانگونه كه گفتم محتواي دروني تعزيه عزاداري امام  حسين(ع)و بيان عشق و علاقه به اوست. با اينكه سالها تعزيه را نديده بودم ولي براي من اين تاثير بسيار آشكار بود.  * آيا اين تاثيرات به نظر شما به از ميان رفتن شكل و ساختار تعزيه نمي انجامد؟ گمان نمي كنم، چون اين شكل نمايش وابسته به فاجعه  كربلاست. نكته اي كه شايان گفتن است، اين است كه از دوره  قاجار به بعد ما مجالسي داريم كه ربطي به فاجعه صحراي  كربلا و امام حسين ندارد. بلكه داستانهايي برگرفته از قرآن يا سنتهاي ملي و قومي و ديني ايرانيان است. مثلا"  شما مي توانيد داستان يوسف و زليخا را در نظر بگيريد.  اين داستان هيچ ربطي به رخداد غمبار كربلا ندارد، اما هنگامي كه در نمايش اين داستان به صحنه دور شدن يوسف از پدرش مي رسيم، به حكم فلاش فوروارد، تراژدي صحراي كربلا ارجاع مي شود. تعزيه تاثير بسيار مهمي در فرهنگ ايران  داشته است هرگونه مصيبتي براي مردم ايران در برابر مصيبت امام حسين(ع)و يارانش ناچيز جلوه مي كند از اين  رو در جنگ هشت ساله ايران و عراق، آنچه به رزمندگان عشق  و قدرت مي داد و آنها را براي شهادت آماده مي ساخت فرهنگ  عاشورايي بود. شعار" كل يوم عاشورا و كل ارض كربلا" به  رزمندگان شور جنگيدن مي داد و به خواهران و مادراني كه  برادر يا پدر و فرزندي از دست مي دادند، صبر زينبوار مي داد. فرهنگ محرم و عاشورا تاثير بسزايي بر روند شكل گيري و پيدايي انقلاب اسلامي و استواري بناي آن  داشته است.  * پس بدين ترتيب از امكانات تعزيه مي توان در زندگي  روزانه بهره گرفت. درباره وارد كردن عناصر خودجوش و پوياي تعزيه به نمايش و تئاتر غرب، اشاره داشتيد و شنيدم  كه تجربه اي در اين زمينه در امريكا داشته ايد.  بله. تعزيه امكاناتي دارد كه مي تواند در همه روزهاي  سال برگزار شود، مجالس از نو نوشته شود. من به پيشنهاد خانم پروفسوري كه در دانشگاه ترينيتي استاد نمايشهاي  مذهبي در سده هاي ميانه است، بر آن شدم كه تعزيه اي را در دانشگاه اجرا كنيم. ما با كمك آقاي محمد باقر غفاري،  كارگردان تعزيه كه در شهر نيويورك زندگي مي كند، تصميم  گرفتيم كه مجلسي برپا كنيم. ما مجلس درويش بياباني را كه  در گيلان اجرا مي شود با داستان موسي و شبان درآميختيم و از سروده هاي مولوي استفاده كرديم. نقش درويش را يك  كره اي اجرا مي كرد. نقش موسي را يك سياهپوست، كه صداي  بمي داشت، بازي مي كرد. داستان از اين قرار است كه  درويشي در بياباني زندگي مي كند. يك روز وقتي به شهري  وارد مي شود، مي بيند كه مردم همه بيمار هستند و بدبخت.  به خداوند مي گويد اگر تو مهربان و رحيم هستي پس چرا اين  همه بدبختي وجود دارد؟ خداوند ناراحت مي شود و از موسي(ع) مي خواهد كه او را هدايت كند. موسي به نزد درويش مي رود.  درويش از او استقبال مي كند. موسي يك نسخه از تورات را به او مي دهد. درويش بازكفر مي گويد. موسي(ع)به گوش  درويش مي زند. خداوند به موسي(ع)وحي مي كند كه من شما را براي وصل كردن فرستادم و نه براي جدايي و فصل كردن.  موسي از عمل خود پشيمان مي شود و به سوي درويش مي آيد.  در اينجا گريزي به كربلا زده مي شود، حضرت ابوالفضل(ع) يكباره بدون دست به صحنه مي آيد. درويش از او مي پرسد او كيست؟ موسي(ع)توضيح مي دهد. در سوي ديگر صحنه، يك  امريكايي نشان داده مي شود كه به طرف سرباز ويت كونگ  اسلحه گرفته است. اين دقيقا" همان مصداق "كل يوم عاشورا و كل ارض كربلا" است. كربلا در همه جا بازيافتني است.  كربلا تمثيل غم و اندوه بشري در هر جاي اين جهان است. در اينجا تماشاگران براي چند لحظه به سكوت ژرفي فرو مي روند و پس از آن با تحسين و تشويق زيادي كف زدند.  * كربلا تمثيل و نماد درد و رنج بشري است. همانگونه كه  مسيح(ع)نيز مي تواند به گونه اي ديگر تجسم پوياي اين  اندوه باشد. از اين رو تعزيه مي تواند به عنوان محملي  مهم در گفت وگوي ميان تمدنها و فرهنگها به كار آيد.  بله صد در صد. تعزيه، ادبيات، هنر و ميراث معنوي و مادي  مشترك بشر مي تواند در اين گفت وگو سهيم باشند در چند سال پيش كه تعزيه اي در آوينيون برگزار شد، بازتاب بسيار گسترده اي ميان شركت كنندگان و تماشاگران برانگيخت.  بيشتر اين تماشاچيان اهل تئاتر بودند. استقبال بي نظير بود.  * تعزيه از نظر ساختار ظاهري و بروني چگونه قابل بررسي  است؟ بازيگران در تعزيه به دو دسته تقسيم مي شوند1- اشقيا-  2- اولياء- اشقياء لباس قرمز بر تن دارند و رنگ قرمز نماد دشمن و بدي و بطور كلي يزيدي است اوليا لباس سبز رنگ مي پوشند، چون رنگ سبز، رنگ بهشت و اهل بيت است.  بهشت در انديشه ايراني اسلامي باغي است سرسبز و پرگياه.  در تعزيه كفن سفيد نشانه شهادت است. همانگونه كه عرض  كردم انقلاب اسلامي در چارچوب فرهنگ شيعي و بويژه فرهنگ  عاشورايي قابل بررسي است.  * در تعزيه نقش حر و رنگ لباس او كه زرد و طلايي است،  شكل ويژه اي به نمايش تعزيه مي بخشد، بخصوص آنكه وي نخست  جزو اشقياست ولي سپس جزو اولياء مي شود.  از نظر نمايش شناسي شايد تمام عناصر درام در شخصيت حر پيدا مي شود. چون درام، بر محور تحول يك شخصيت مي گردد;  به سمت خوب يا بد، شوربختي يا خوشبختي و... او نخست جزو اشقياست و مي داند كه اگر به سمت اولياء برود،  شهيدمي شود ولي با اين وجود حاضر مي شود كه به طرف  اولياء برود. او نقطه حساس درام است، اين يكي از نقاط قوت تعزيه است. مي توان تحول شخصيت او را در نمايش اين  گونه نمايش داد كه همچنان كه جزو اشقياست و لباس قرمز به  تن دارد و با صداي خشن مي خواند، كم كم به سوي اولياء مي رود و لباس او به سبز در مي آيد و به تدريج مانند اولياء آواز مي خواند.  * نظرتان درباره فضاي تعزيه و نقش مكان و زمان در آن  چيست؟ چيزي كه در تعزيه فوق العاده است، همان فضاي اجراي آن  است، فرقي ندارد كه تكيه يا حسينيه يا فضاي آزاد باشد.  آن وقتي كه تماشاگر وارد اين فضا مي شود، شركت كننده  مي گردد، ديگر تماشاگر نيست در اين فضا غرق مي شود و با بازيگر يكي مي شود در اين فضا، زمان و مكاني دخالت  دارد كه زمان و مكاني معمولي نيست. زمان و مكان، زمان و مكان اسطوره اي است. زمان و مكاني است كه قابل عرضه و بازآفريني در همه دورانها و جايگاههاست. در تعزيه ما وارد فضاي كربلا مي شويم، بازيگر و تماشاگر با هم يكي  مي شوند و شركت كننده در اين فاجعه غمبار.  * درست مانند نمايشهاي مصيبتي(Passion Play)سده هاي  ميانه اروپا كه زجر و اندوه عيسي(ع)را به تصوير مي كشيد.  اين نمايشها، امروزه نيز در اتريش، سوييس، جنوب آلمان، جنوباسپانيا، پرتغال، گواتمالا و فيليپين برگزار مي شود در ناحيه اي در جنوب آلمان به نام ابرآمرگاو (oberamergao)به صورت گسترده اجرا مي شود، اين نمايشها هر ده سال يكبار به مدت چندين ماه در آن منطقه از پايان  بهار تا آغاز پاييز اجرا مي شود. حتي امروزه نيز شكل  نويني به خود گرفته اند ولي من فكر نمي كنم از جهت  احساساتي كه در اين نمايشها ظاهر مي شود با تعزيه قابل  مقايسه باشد چرا كه احساسات و عواطف متجلي در تعزيه  ژرفتر و شورآفرين تر هستند.  * جناب پروفسور هم اكنون چه پژوهشهايي در زمينه تعزيه در دست تهيه داريد؟ هم اكنون من درباره حسينيه ها، تكيه ها، بقعه ها، بيشتر از نظر سبك معماري و نقاشي روي ديوار، نقاشي هاي  قهوه خانه پژوهش مي كنم و كتابي نيز در دست انجام دارم  درباره محرم در لكنهوي هند.  * در ايران و خارج از ايران چه كساني در زمينه تعزيه  پژوهي مورد تاييد شما هستند؟ از همه مهمتر آقايان صادق همايوني، عنايت الله شهيدي،  جابر عناصري، دكتر خاكي، خانم لاله تقيان، ميرشكرايي،  فتح علي بيگي و دكتر مصطفي مختاباد هستند، در خارج از ايران در ظرف 20 سال گذشته در اروپا و امريكا، پروفسور ژان كالمر در فرانسه است، وي كتابي درباره تكيه ها و حسينيه ها در ايران دارد. حداقل بيست تا رساله دكترا در اروپا و امريكا درباره تعزيه نوشته شده است.  ايتاليايي ها و روسها در اين زمينه بسيار كار كرده اند ولي هم اكنون ديگر درخششي ندارند.  * چه پيشنهادي براي بهتر برگزار شدن سمينارهاي آينده  درباره تعزيه و نمايشهاي ديني و آييني داريد؟ با آن كه اين همه پژوهش و بررسي درباره تعزيه درايران  وجهان انجام شده ولي ما هنوز در آغاز راهيم و تعزيه هنوز كاملا" شناخته نشده است. تعزيه بايد از چشم اندازهاي  گوناگون مورد بررسي قرار گيرد. بيشتر تعزيه پژوهان در اروپا، شرق شناس بوده اند و نوشته هايشان درباره تعزيه  حاصل پژوهشهاي شرق شناختي آنهاست. به تعزيه كمتر از ديد درام شناسي و نمايش شناسي نگريسته شده است. به نظر من ما بايد در سمينارهاي آينده، از متخصصان نمايش و تئاتر دعوت  كنيم تا در اين زمينه به ارائه نظر و ديدگاه خود بپردازند تا زمينه هاي گسترش تعزيه فراهم آيد. بايد تعزيه شناسي را به سمت و سوي چشم انداز درام و نمايش برد.  فصلنامه اي است به نام(The Drama Review)كه نافذترين  مجله نمايشي جهان است، ريچارد شكنر سردبير اين مجله و استاد هنرهاي نمايشي دانشگاه نيويورك است. چند سال پيش  كه من مي خواستم به پژوهش در تعزيه ترينيداد بپردازم، از ريچارد شكنر خواستم به من كمك كند و او با گروهي ده نفره،  به ترينيداد آمد، ما حاصل مشاهداتمان را درباره تعزيه  در ترينيداد در يك شماره از همين فصلنامه به چاپ رسانديم.  پيشنهاد من اين است كه از افرادي نظير ريچارد شكنر در اين سمينارها استفاده كنيم.  كسان ديگري مانند" ديرت "كه برشت شناس برجسته اي است و نيز متخصص تئاتر سده نوزدهم، مي تواند تعزيه را با نمايشهاي برشت مقايسه كند و نمونه اين افراد آگاه و متخصص در امر تئاتر و نمايش در غرب زياد هستند.  * جناب پروفسور از اينكه وقتتان را در اختيار ما گذاشتيد،  سپاسگزارم.  گفت وگو از: محمدرضا ارشاد 
