   افسانه ماده - بخش دوم  * تمام محتواي علم و دانش براين فرض پايه گذاري شده كه  جهان" فيزيكي "داراي نظم است. نيرومندترين بيان اين نظم  و ترتيب را مي توان در قوانين فيزيكي يافت  اشاره;  بخش نخستين خلاصه ترجمه كتاب" افسانه ماده "كه در چهار قسمت تقديم خوانندگان عزيز خواهيم كرد، روز چهارشنبه 16 تيرماه در همين صفحه منتشر شد.  امروز، بخش دوم ترجمه اين كتاب را كه به موضوع "بي نظمي  و آزادي ماده "پرداخته است، با هم مي خوانيم.  فيزيك جديد و نظم اجتماعي نوين  بسيار بجاست كه فيزيك - علمي كه به ظهور مادي گرايي منجر شد- بايد مرگ مادي گرايي را هم خبر دهد. طي سده ميلادي  حاضر، فيزيك جديد احكام مركزي و مهم آموزه مادي گرايي را منفجر و تكه تكه كرده است. اين كار، طي يك رشته  پيشرفتهاي شگفت آور انجام شد.  نخست، ظهور نظريه نسبيت اينشتين بود، كه فرضهاي نيوتن را درباره زمان و مكان نابود كرد، فرضهايي كه هنوز بر" حس  ششم" روزمره درباره ديدگاه ما از جهان، حكومت مطلق و محض  دارند. همان صحنه و عرصه اي كه عالم ساعت گونه در آن،  نمايشنامه خود را اجرا كرد، يعني عرصه فضا و زمان، اكنون  تابعي از تغييرات و كج وكولگي ها است. سپس نظريه كوانتوم  ظهور كرد، كه به كلي تصوير و سيماي ماده را تغيير داد و يك واقعيت مهم روشن شد و آن اين بود كه اين فرضيه قديمي  كه در آن جهان خرد(ميكروسكوپي)اتمها، همان جهان كلان  روزمره است، اما با مقياسي كوچكتر، بايد رها شود.  درنتيجه ماشين جبري نيوتن با تركيبي متناقض(Paradoxical) و نامعلوم از امواج و ذرات جايگزين آن شد. اين تركيب متناقض امواج و ذرات، بيشتر تحت فرمان قوانين احتمالات  بود تا اين كه در قلمرو قوانين غيرقابل انعطاف عليت باشد.  يك شاخه نظريه كوانتوم، كه به نظريه ميدان كوانتومي  مشهور است، حتي از اين هم فراتر مي رود. اين نظريه،  تصويري ارائه مي دهد كه در آن، ماده جامد حل شده و به جاي آن ارتعاشات و برانگيختگي هاي عجيب انرژي  ميدانهاي نامريي، جايگزين مي شود. در اين نظريه، فرق  زيادي ميان ماده جامد و ظاهرا" فضاي خالي باقي نمي ماند.  اين فضاي خالي از فعاليتهاي كوانتومي زودگذر، مي جوشد.  اوج اين افكار، نظريه به اصطلاح "ابر ريسمان " (Superstring)است. اين نظريه مي خواهد فضا، زمان و ماده  را وحدت ببخشد. يعني مي خواهد آنها را با ارتعاشات  حلقه هاي(Loops)ريزتر از ميكروسكوپي ريسماني نامريي كه  در عالم تخيلي ده بعدي شكل مي گيرد، شرح دهد.  فيزيك كوانتومي زيربناي مادي گرايي را تخريب كرد، زيرا آشكار ساخت كه ماده خيلي كمتر از آنچه كه ما تصور مي كنيم، به اصطلاح "جمود" و" جامديت "دارد اما يك  پيشرفت ديگر باز هم از اين فراتر مي رود و اين تصوير نيوتني را كه ماده، از تكه هاي بي اثر(inert lumps) تشكيل شده است نابود مي سازد.  اين پيشرفت عبارت است از: "نظريه بي نظمي يا هرج و مرج " (Chaos Theory)كه اخيرا" توجه گسترده اي را به خود جلب كرده است. در حقيقت، بي نظمي، تنها بخشي از انقلابي است  كه در ديدگاه دانشمندان نسبت به منظومه هاي پويا (Dynamical Systems)پديد آمده است. دانشمندان كشف  كرده اند كه به اصطلاح اثرات غيرخطي(Nonlinear Effects)، مي تواند سبب شود كه ماده به صورتهاي معجزه آسا رفتار كند. براي مثال: ماده مي تواند به خود" سازمان "دهد و نقش آفريني هايي در ساختار خود به طور" خودبخودي " (Spontaneous)انجام دهد. بي نظمي و هرج ومرج ماده،  موردي ويژه براي اين فرآيند است ; كه در منظومه هاي  غيرخطي روي مي دهد. اين منظومه ها بي ثبات شده و به گونه هاي بي نظم و كاملا" پيش بيني نشده اي تغيير مي كنند. به اين ترتيب جبرگرايي(Determinism)غيرقابل  انعطاف عالم ساعت گونه نيوتني، به باد فنا مي رود و دنيايي جايگزين آن مي شود كه در آن آينده اي باز وجود دارد و در آن ماده از محدوديت "تكه اي "بودن خود مي گريزد و به جاي آن عنصري را جايگزين مي كند كه خلاقيت  و آفرينندگي دارد.  واقعيت چيست؟ به طور كلي، هرچه علم و دانش از" حس ششم "(Common Sense) انسان دور شود، اين مشكل بيشتر مي شود كه بخواهيم الگويي  ارائه دهيم كه جهان واقعي را با وفاداري خوبي تشريح كند.  يك راز مهم فيزيك ذره اي، اين است كه چرا ذرات كوچكتر از اتم، جرمهايي دارند كه مشاهده مي كنيم؟ براي مثال،  وزن پروتون 1836 برابر وزن الكترون است. چرا1836؟ هيچ كس  نمي داند. يك سياهه كامل از ذرات شناخته شده عبارت خواهد بود از فهرستي كه شامل چند صدتا از چنين اعدادي باشد.  گرچه برخي روندهاي منظم را در آن مي توان تشخيص داد،  مقادير دقيق اين اعداد، هنوز جزو اسرار خلقت است.  فراتر از" حس ششم " هنگامي كه در روند فكري يك دوره تغييري روي مي دهد،  (Paradigm Shift)، اغلب همراه با بحث و جدل فراوان است.  يك مثال كلاسيك و قديمي مربوط به "اتر درخشان " (Luminiferous Ether)يا" اثير" است. هنگامي كه "جيمز كلارك ماكسول "، نشان داد كه نور يك موج الكترومغناطيسي  است، به نظر واضح و روشن مي آمد كه واسطه يا رسانه اي  بايد وجود داشته باشد كه موج از ميان آن گذشته و انتقال  يابد. زيرا در آن زمان مي دانستند امواج شناخته شده از ميان واسطه يا رسانه اي عبور مي كنند. براي مثال، امواج  صوتي از هوا عبور مي كنند و امواج آب سراسر يك درياچه يا اقيانوس را مي پيمايند.  حال، چون نور، كه ماكسول كشف كرد نوعي موج  الكترومغناطيسي است، مي تواند از خورشيد و ستارگان ساطع  شده و سراسر فضايي را كه خالي به نظر مي آيد، بپيمايد،  پيشنهاد شد كه فضا در واقع با ماده اي لمس نشدني به نام  " اتر" يا" اثير" پرشده است، وجود اين ماده، ضروري بود تا امواج از آن عبور كنند.  دانشمندان به قدري از وجود" اثير" اطمينان داشتند كه  فيزيكداناني هم آزمايشهايي بلندپروازانه ابداع كردند تا سرعت زمين را از ميان آن اندازه گيري كنند. اما افسوس،  آزمايشها به طور قاطع نشان دادند كه ماده اي به نام  " اثير" وجود خارجي ندارد. اين موضوع بحثهايي سخت را برانگيخت، تا اينكه مساله در سال 1905 با يك تغيير روند فكري آن دوره حل شد. اينشتين با فرض اينكه فضا و زمان  قابل انعطاف هستند، و از يك محور مختصات به ديگري تغيير مي كنند، توانست نشان دهد كه نظريه نسبيت وي "اثير" را مقوله اي زائد تشخيص داده است. در عوض، وي نورراتشتت  (Disturbance)موج گونه اي در ميداني الكترومغناطيسي  تشخيص داد كه مستقل از آن است. اين ميدان الكترومغناطيسي  با انتقال از يك محور مختصات به ديگري تغيير مي كند،  به گونه اي كه حركت زمين در آن دخالتي ندارد.  بي نظمي ماده  تمام محتواي علم و دانش براين فرض پايه گذاري شده كه  جهان" فيزيكي "داراي نظم است. نيرومندترين بيان اين نظم  و ترتيب را مي توان در قوانين فيزيكي يافت. هيچكس  نمي داند اين قوانين از كجا آمده اند و چرا آنها ظاهرا"  به طور فراگير و بدون استثناء عمل مي كنند; اما، مادر اطراف خود آنها را مي بينيم كه با سجع يا ريتم(Rhythm) موزون خود، به دنبال يكديگر مي آيند در نقش حركت سيارات  و بالاخره در صداي تيك تاك منظم ساعت نيز، اين قوانين  فيزيكي قابل مشاهده هستند.  اما اعتماد به نظم طبيعت، هميشه، در همه جا و در همه  وقت ممكن نيست بوالهوسي هاي هوا، ويراني هاي يك زلزله و سقوط يك دنباله دار به نظر اتفاقي و دلبخواهي مي آيد.  تعجبي نيست كه پيشينيان ما اين رويدادها را به هوسهاي  خدايان نسبت مي دادند. حال چطور مي توانيم به اصطلاح اين  " كارهاي خدايان "را كه به نظر دلبخواهي مي آيند، با قوانين بنيادين عالم آشتي دهيم؟ فيلسوفان يونان باستان، جهان را به عنوان ميدان جنگي  ميان نيروهاي نظم، يعني به وجودآورندگان عالم و نيروهاي  بي نظمي كه جهان را به سوي هرج و مرج مي برند، مي ديدند.  آنان فرآيندهاي بي نظمي و هرج و مرج را منفي و در اثر نفوذ و دخالتهاي بد مي دانستند. امروزه ما نقش احتمالات  را در طبيعت، بد نمي دانيم بلكه بيشتر به عنوان نقشي  كوركورانه! تلقي مي كنيم در زمينه تكامل طبيعي،  احتمالات همان گونه كه نقش سازنده دارد، مي تواند نقشي  ويرانگر هم بازي كند; مانند زماني كه يك بال هواپيما به خاطر پديده "خستگي فلز"(Metal Fatigue)درهم شكسته و از هواپيما جدا مي شود.  آيا عالم واقعا" يك ماشين است؟ همان گونه كه ديده ايم، به دنبال فرمول نويسي قوانين  مكانيك به دست اسحاق نيوتن در قرن هفدهم، دانشمندان به  اين عادت فكري گرويدند كه عالم يك مكانيزم يا سازوكار غول آسايي است. افراطي ترين شكل اين آموزه، به طور فوق العاده اي توسط" پي يرلاپلاس "(Laplace)فرانسوي در قرن 19 ميلادي ابراز شد. وي تصور كرد هر ذره ماده در آغوش قوانين رياضي غيرقابل انعطاف حركت، قفل شده است.  اين قوانين بر قلمرو رفتار حتي كوچكترين اتم در كوچكترين جزئيات حكومت مي كرد. لاپلاس درك كرد اگر چنين  فرضي معتبر باشد، در اين صورت، با داشتن وضعيت عالم در هر لحظه، تمام آينده آن را به گونه منحصربفردي با بي نهايت دقت براساس قوانين نيوتن مي توان معين كرد.  يك منظومه جبري، چيزي است كه وضعيت هاي آينده آن بر اساس برخي قوانين پويايي(Dynamic)و وضعيت هاي قبلي اش  كاملا" مشخص باشد. براي مثال، يك توپ را رها كنيد;  مي بينيد كه به زمين مي افتد. اگر بدانيم مكان و سرعت  توپ در لحظه رها كردن چه بوده است، مكان و سرعت آن در هر لحظه سقوطش كاملا" معين مي شود. بنابراين يك رابطه يك به  يك ميان وضعيت هاي اوليه و بعدي توپ برقرار است.  در زمينه محاسبات رايانه اي، اين به معناي اين است كه يك  رابطه يك - به - يك ميان ارقام داده ها(Inputs)و ستانده هاي(Outputs)يك محاسبه برقرار است اين محاسبه  را پيش بيني كننده مي نامند، چون مي خواهد وضعيت هاي  بعدي توپ را مشخص كند. اما در اينجا بايد به خاطر بياوريم هر محاسبه پيش بيني كننده، لزوما" داراي مقداري  خطا و اشتباه در ارقام داده ها است، زيرا ما نمي توانيم  كميت هاي فيزيكي را با دقت نامحدود اندازه گيري كنيم.  گذشته از اينها، يك رايانه قادر است كميت هاي محدودي از اطلاعات و داده ها را پردازش كند.  حال ببينيم در مورد تصوير نيوتني - لاپلاسي عالم  ساعت گونه، به چه نتيجه اي مي توانيم برسيم؟ جهان فيزيكي  طيف گسترده اي از منظومه هاي بي نظم و منظم را شامل  مي شود. براي مثال، هوا همان گونه كه گفتيم در آخرين  جزئيات خود، به طور فطري پيش بيني ناپذير است. اما به نظر مي رسد فصول سال واقعا" مانند ساعت منظم هستند.  آن نظامها يا منظومه هايي كه بي نظم هستند، از لحاظ پيش بيني شوندگي محدوديت شديدي دارند و حتي يك نظام از اين نوع، ظرفيت تمام عالم را براي محاسبه رايانه اي خود به پايان مي رساند.  از اين رو، به نظر مي رسد عالم قادر به محاسبه رايانه اي  حتي بخش كوچكي از خود هم نيست، تاچه رسد به اينكه تمام  وجود خود را محاسبه كند.  درك و فهم پيچيدگي ها غيرخطي(Nonlinear)بودن منظومه هاي فيزيكي، به آنها اين توانايي مرموز را مي دهد كه كارهاي غيرمنتظره انجام  دهند. اين كارهاي غيرمنتظره گاهي خاصيت و كيفيت  حيات گونه دارد. اين منظومه هاي فيزيكي ممكن است با هم  همكاري كنند، به طور خودبخودي با محيط خود سازگاري يابند و يا به سادگي بين خود، ترتيباتي برقرار سازند كه هويتي  مشخص بيابند و ابراز وجود كنند! ما به اندازه دنيايي از ماده بي اثر نيوتن دور شده ايم. اكنون مي توانيم نگاهي  دقيق به يكي از مثالهاي اين "آزادي "ماده از قالب تكه اي  و قطعه اي آن بيندازيم. اين يكي از مهمترين مثالهاي  " غيرخطي بودن "در حال عمل است كه در بخش بعدي مورد بررسي  قرار خواهيم داد: امواج غيرخطي(Nonlinear Waves)يا امواجي كه گويي از خود اراده دارند!  نوشته: پال ديويز و جان گريبين  ترجمه: دكتر سعيد علوي نائيني 
