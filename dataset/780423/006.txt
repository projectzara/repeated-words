 در ارتباط با گزارش مندرج در صفحه 11 روزنامه همشهري در روز 21/4/78 كه پيرامون رواج شبه وبا يا وباي التور بود،  از سوي دكتر صادقي پور معاون امور بهداشتي دانشگاه علوم  پزشكي و خدمات بهداشتي - درماني تهران و رئيس ستاد مبارزه با التور در تهران، توضيحي به دفتر روزنامه واصل  شده كه بخشهايي از آن به شرح زير است:  1- طبق نامه ارسالي رياست ستاد مبارزه با التور استان  تهران، مطلب" وبا، از شايعه تا حقيقت "، مبني بر اپيدمي  وبا و فوت 6 نفر در بيمارستان لقمان تكذيب مي شود.  همچنين در سال جاري، موردي مبني بر فوت بيماري در اثر وبا، وجود نداشته است.  2- نگارنده مقاله توجه داشته باشند كه مطابق كدام آمار و اطلاعات نظر مي دهند كه شيوع وسيع انواع بيماريها و مرگ  و مير فراوان نشان مي دهد كه مردم ما از ابتدايي ترين  وسايل بهداشتي محرومند، چرا كه در حال حاضر روزانه، صدها نفر از طريق مراكز بهداشتي درماني، آموزش چهره به چهره  مي بينند و يكي از افتخارات دانشگاههاي علوم پزشكي و خدمات بهداشتي درماني سراسر كشور، از جمله تهران، موفقيت  آنها در ارائه خدمات آموزشي، به ويژه از طريق رابطين  بهداشتي و مراجعين است.  اخبار كوتاه فرهنگي - آموزشي  * توزيع كارت شركت در آزمون سراسري: داوطلبان متقاضي  شركت در آزمون سراسري دانشگاهها و موءسسات آموزش عالي  كشور كه موفق نشده اند در روزهاي گذشته كارت شركت در كنكور را دريافت دارند، مي توانند امروز چهارشنبه  23/4/78 از ساعت 7 صبح الي 12 و از ساعت 14 الي 20 به  حوزه هاي توزيع كارت كه مشخصات آنها قبلا" اعلام شده است،  مراجعه كنند.  * ايجاد دانشكده علوم رياضي و كامپيوتر: از سوي شوراي  گسترش آموزش عالي، با ايجاد دانشكده علوم رياضي و كامپيوتر در دانشگاه شهيد چمران اهواز موافقت شد.  * دسترسي به نشريات در كتابخانه هاي عمومي كشور: به  منظور دستيابي مراجعين به نشريات، همه ماهه 103 عنوان  مجله شامل هفته نامه، ماهنامه، دوماهنامه و فصلنامه به  كتابخانه هاي عمومي كشور ارسال مي شود.  * زمان برگزاري آزمون تربيت مدرس آموزش خانواده: آزمون  ورودي دوره 100 ساعته تربيت مدرس آموزش خانواده ساعت 10 صبح روز جمعه اول مرداد ماه 1378 برگزار مي شود.  گروه علمي فرهنگي 
