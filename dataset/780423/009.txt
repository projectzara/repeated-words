 گروه اقتصادي: محمد شريعتمداري وزير بازرگاني كشورمان كه  دكتر حبيبي معاون اول رئيس جمهوري را در سفر به سه كشور آمريكاي لاتين همراهي مي كرد ديروز در مصاحبه اي با واحد مركزي خبر در زمينه توافقهاي صورت گرفته با اين سه كشور گفت: باتوجه به اينكه برنامه سوم كشور بر مبناي صادرات و ايجاد تنوع بازار صادراتي و همچنين ارتباط با كشورهاي  آمريكاي لاتين و فعاليت بيشتر در سازمانهاي بين المللي  از جمله "انكتاد" و" گروه 77" است مقرر شد كه با اين  كشورها به عنوان پل ارتباطي در آمريكاي لاتين وارد مذاكره شده نسبت به شناخت اين كشورها و نيازهاي آنها اقدام كنيم و بازار مناسبي براي كالاهاي ايراني در آمريكاي لاتين به دست آوريم.  وزير بازرگاني كشورمان همچنين با اشاره به بعد مسافت و الگوهاي مصرف و سليقه كشورهاي آمريكاي لاتين گفت: اين  مسائل ما را بر آن داشت تا براي تاسيس يك دفتر بازرگاني  در بندر آزاد" كلون "در آمريكاي لاتين براي صادرات  كالاهاي ايراني اقدام كنيم.  وي افزود: در كشور كلمبيا با امضاي يادداشت تفاهم همكاري  تجاري و اقتصادي بر حضور در نمايشگاههاي بين المللي و برپايي نمايشگاههاي اختصاصي در دو كشور و نيز مذاكره  مسئولان شركتهاي كشتيراني اين دو كشور براي فراهم آوردن  تسهيلات حمل ونقل دريايي و همچنين همكاري منطقه اي دو كشور از طريق پيمان اقتصادي "اكو" و پيمان اقتصادي "اند"  تاكيد شد.  همچنين مقرر شد كه دو كشور ونزوئلا و جمهوري اسلامي  ايران نسبت به تهيه يك يادداشت تفاهم همكاري بازرگاني و تجاري اقدام كنند و اين سند در سفر وزير بازرگاني  ونزوئلا براي شركت در نمايشگاه بين المللي تهران به  امضاء طرفين خواهد رسيد. همچنين طرفين به تبادل منظم  اطلاعات و قوانين و مقررات تجاري براي ارائه به بخش  خصوصي براي آشنايي هر چه بيشتر بخش خصوصي با منطقه  آمريكاي لاتين خواهند پرداخت. ضمنا" توافق شد كه جمهوري  اسلامي ايران در پيمان اكو و ونزوئلا در پيمان اند نسبت  به گسترش همكاري ها اقدام كنند.  شريعتمداري همچنين خاطرنشان كرد كه در كشور كوبا نيز يك  موافقت نامه بازرگاني در زمينه مناسبات بانكي و اصول  گمركي در نحوه برگزاري نمايشگاه و خريد كالاهاي اساسي،  علمي و فني به امضاي طرفين رسيد و دو كشور توافق كردند در نمايشگاه هاي بين المللي تهران و كوبا كه در مهر و آبان برگزار مي شود شركت كنند.  خاموشي رئيس اتاق بازرگاني كشورمان نيز كه در اين سفر حضور داشت، گفت: اين سفر باعث شناخت مناسب كشورمان از آمريكاي لاتين و آغاز مناسبات بازرگاني و همكاريهاي  دوجانبه بخش خصوصي با منطقه آمريكاي لاتين شد. به علاوه  ارتباط با سه كشور كلمبيا، ونزوئلا و كوبا براي دسترسي  به ديگر كشورهاي آمريكاي لاتين حائزاهميت است و با امضاء موافقت نامه هاي بازرگاني و آشنايي بيشتر بخش خصوصي  كشورمان با سه كشور آمريكاي لاتين مي تواند توسعه  مبادلات و حضور كالاهاي ايراني را در آمريكاي لاتين به  دنبال داشته باشد. 
