 قطبهاي اقتصادي جهان با آرايش تازه اي به سوي قرن  بيست ويكم گام برمي دارند. بازارهاي مصرف كه در اوايل  قرن حاضر تنها در انحصار چند كشور بزرگ و داراي توان  بالاي اقتصادي بود، اينك به تعداد قطبهاي تازه اي كه  وارد ميدان فعاليت ها و رقابت هاي اقتصادي شده اند در حال تقسيم است. توليد كنندگان تازه نفس آسياي جنوب شرقي  كه در عرصه رقابت با ايالات متحده آمريكا، اروپا و ژاپن،  به صورت يك خطر جدي درآمده بودند، در پي يك شوك شديد اقتصادي، از پاي افتادند و اينك پس از نقاهتي طولاني،  دوباره به ميدان رقابت باز مي گردند چين به عنوان قدرت  صنعتي نوظهور همچنان براي كشورهاي بزرگ صنعتي يك خطر روبه رشد محسوب مي شود، به اين ترتيب قواعد حضور و فعاليت در عرصه هاي اقتصادي جهان در مقايسه با ده سال  گذشته، دگرگون شده است و به عبارتي ديگر، كشورهايي كه در عرصه توليدات صنعتي حرفي براي گفتن داشته باشند، قادر خواهند بود، به ميدان رقابت بيايند بديهي است در اين رقابت هاي فشرده، كيفيت توليدات صنعتي نقش اساسي  دارند. با چنين چشم اندازي مي توان پي برد كه كشور ما تا چه اندازه بايد در بخش صنعت به تحولات اساسي مبادرت ورزد همچنان كه در بخش نخست اين گزارش خوانديد، سازمان تجارت  آزاد جهاني "گات "در تنظيم قواعد نظام و مبادلات اقتصادي  جهان معاصر نقش مهمي داشته است و لاجرم، ضرورت هايي را به عنوان پيش شرط ورود به عرصه جهاني تجارت قرار داده  است كه كشورهاي در حال توسعه بايد به آن تن دردهند.  در شرايط كنوني اقتصاد جهاني مزيت نسبي صنايع روبه  تغييرنهاده و لازم است كه كشورها با اين شرايط خود را وفق دهند. يك كارشناس صنعتي مي گويد: با وجود آن كه  هم اينك بيش ازيك قرن از روند صنعتي شدن ايران مي گذرد اما نگرش صنعتگران ما نسبت به ساير كشورها به بخش صنايع  تبلور و رشد نيافته است و ارتقاء فرهنگ صنعتي و مديريتي  همچنان به موازات سالهاي نخست رشد صنعت در ايران باقي  مانده است شايد يكي از دلايل اين مشكل نگاه صنعتگران به  نتايج كار بدون آينده نگري است. اين نگاه بويژه در واحدهاي صنعتي كوچك و سنتي حاكم است و در واحدهاي بزرگ  نيز چندان رو به بهبود نبوده است.  با كدام نگاه؟ در صورت بازشدن بازارهاي جهاني، اين پرسش پيش مي آيد كه  آيا اين واحدها با نگاه سنتي و داخلي خود داراي توان  رقابت در سطح دنيا مي باشند.  مهندس حيدري نيز در خصوص ويژگيهاي اقتصاد ايران چنين  مي گويد: دولت اكنون عائله مند بيش از 3 ميليون نفر كارمند با بهره وري بسيار كم است و دستگاه عريض و طويل و پرهزينه آن، حاصل اقتصاد متكي به نفت مي باشد. بهره وري  كمتر از يك ساعت در روز يعني 21 ميليون نفر ساعت در روز ضايعات زمانهاي به هدر رفته كاركنان دولت است. گردش كار نامنظم، كاركنان كم انگيزه و ناراضي، مديريت مقطعي و بي برنامه از ويژگيهاي اصلي سازمانهاي عريض دولتي است،  كه منشا اصلي آن درآمدهاي سرشار نفتي دهه 50 است كه  اكنون در حال تقليل است.  از ديگر سواقتصاد ما با بحران جمعيت غيرمولد روبه روست.  طبق آمار، از سال 1350 تا 1358 ميانگين افزايش جمعيت در ايران سالانه يك ميليون نفر بوده است اما از سال 58 تا 68 اين رقم به 2 ميليون و 400 هزار نفر افزايش يافته است.  اين روند در سالهاي آتي بحران بيكاري را به همراه خواهد داشت و متولدين سال 58 اكنون به سن 20 سالگي رسيده اند!  يعني از امسال هر سال حدود 2 ميليون نفر به متقاضيان  اشتغال اضافه خواهد شد. در حالي كه اقتصاد با شرايط كلي  موجود، طي 5سال آينده حداكثر حدود يك ميليون فرصت شغلي  ايجاد خواهد كرد و باز اين در حالي است كه به گفته رئيس  كل بانك مركزي جمعيت فعال و جوياي كار كشور در سال 1385 به 24 ميليون نفر خواهد رسيد و اين بحران جمعيت با توجه  به مسائل اجتماعي، ازدواج و مسكن عميق تر مي شود. از نگاهي ديگر، اقتصاد ما متكي به درآمدهاي نفتي است. در سال 1353 با افزايش نرخ جهاني نفت به يك باره درآمد نفتي  كشور از 2 ميليارد دلار در سال 1349 به بيش از 20 ميليارد دلار رسيد و دولت وقت كه برنامه مشخصي براي  توسعه ساختار صنعتي و كشاورزي نداشت الگوي مصرف را تغيير داد و فرهنگ مصرف گرايي رشد كرد. اما واقعيت آن است كه  در سال 1377 نسبت به سال 1353 درآمد كشور به يك هفدهم  كاهش يافته و اين روند به دليل كاهش قيمت جهاني نفت،  كاهش ارزش برابري دلار آمريكا در مقابل ساير ارزها و افزايش تورم جهاني بوده است. اما در همين اوضاع جمعيت  كشور بيش از 2 برابر شده است !  وي در مورد ويژگي مهم ديگر اقتصاد ما، اقتصاد خدماتي را ذكر مي كند و مي گويد: اقتصاد ما بيش از آنكه توليدي  باشد، خدماتي است. واسطه گري و دلالي وجه غالب اقتصاد ماست نه ايجاد ارزش افزوده. براي مثال در تهران بيش از يك ميليون و 200 هزار باب مغازه وجود دارد- به ازاي /هر 5 1 خانوار يك باب مغازه - اما در كشور آلمان به ازاي هر 130 خانوار يك باب مغازه وجود دارد.  از ديگر سو اقتصاد ما بيشتر يارانه اي است تا رقابتي و براي توليدات داخلي بدون توجه به بازار جهاني و بالا بردن قدرت رقابتي توليدات، براي توليدات يارانه اختصاص  مي يابد!  برنامه هاي سازمان تجارت جهاني، به كدام سو!  سازمان تجارت جهاني(W. T. O)سه سال پيش در مراكش و دو سال پيش در سنگاپور تشكيل جلسه داد. تا 3 سال قبل فقط 11 كشور درخواست عضويت نكرده بودند از جمله افغانستان،  سومالي، رواندا، ايران و....  ايران پس از آنكه درخواست عضويت را در هيات دولت با راي  20 وزير موافق و 3 وزير مخالف كسب كرد با تقاضاي درخواست  عضويت به اين سازمان، از صف 11 كشور عقب مانده خود را جدا كرد. البته تقاضاي عضويت به معناي پذيرش آن كشور نيست و عضويت در آن منوط به توافقات دو جانبه اي است كه  بايد بين مسئولان ارشد اقتصادي كشور و سازمان تجارت  جهاني انجام گيرد.  حيدري در اين مورد توضيح مي دهد: شرايط و خواسته هاي اين  سازمان شامل آزادسازي تجارت خارجي با لغو همه محدوديتهاي  صادراتي و وارداتي و تعرفه هاي گمركي است. در حال حاضر در گمرك ايران 100 هزار قلم كالا اجازه واردات دارند و 100 هزار قلم كالا هم اجازه واردات ندارند. در سالهاي  گذشته صنايع ما به طور انحصاري و بدون رقيب و بدون توجه  به قيمتهاي جهاني، قيمت هاي خود را افزايش داده اند.  براي مثال كارخانه هاي خودروسازي ما تا 4 برابر قيمت  جهاني خودروهاي خود را به مشتري داخلي ! فروخته اند.  صنايع فولاد سازي ما تا 3 برابر قيمت جهاني محصولات خود را به مشتريهاي داخلي واگذار كرده اند. كارخانه هاي  نساجي، منسوجات خود را تا 2 برابرگرانتر از قيمت هاي  جهاني فروخته اند! ساختار اين صنايع به قدري حجيم و غير اقتصادي است كه اگر بخواهند فقط 20 درصداز قيمت خود بكاهند پايان هر ماه از پرداخت حقوق كاركنان خود باز مي مانند. در صورتي كه اين انحصارات شكسته شود و زمان آن  دور نيست برخي از مديريت هاي فعلي حاكم برصنايع قادر به  حفظ حيات واحدهاي صنعتي خود نخواهند بود. مديريت  يارانه اي بايد به مديريت اقتصادي تبديل شود و لوح تقدير به مديراني تعلق گيرد كه بتوانند در بازار جهاني، محصول  با كيفيت براي مشتريان جهاني طراحي و توليد كنند.  صنايع ما اكنون ناچارند براي ادامه توليد ارز دولتي  دريافت كنند در حالي كه اين صنايع بايد از محل صادرات  بتوانند توليد كنند و به بنيان ها و زيرساختهاي اقتصادي،  رفاهي، آموزشي مردم نيز ياري رسانند. اما اينك صنعت ما 50 درصد معادل ارزي كه از دولت مي گيرد، فقط صادرات دارد!  براي مثال پارسال 2 ميليارد و چهارصد ميليون دلار ارز به صنعت اختصاص يافت در حالي كه حدود يك ميليارد دلار صادرات داشتيم.  به باور كارشناسان ادغام اقتصاد كشور در اقتصاد جهاني  فكر كردن به وسعت دنياي امروز و به مشتريان جهاني و بازارهاي جهاني است. اما، كشور ما اكنون در شرايطي قرار دارد كه امكان رويارويي با اين تحول بزرگ را داشته باشد!  تحقيقات انجام شده نشان داده است كه در صورت پذيرش  درخواست عضويت ايران از سوي سازمان تجارت جهاني بيش از 40 درصد صنايع موجود تاب و توان مقابله و رقابت را با كالاهاي مشابه خارجي نخواهند داشت و دچار ركود خواهند شد.  اما پرسشي كه مطرح است آيا ما فرصت داريم كه با تعقل و خردورزي و برنامه ريزي براين امواج سهمگين سوار شويم يا اين امواج تهديد جدي براي ما محسوب خواهد شد.  كارشناسان اقتصادي و صنايع براين باورند در صورتي كه  ساختار كلي حاكم بر بخش اقتصاد را متحول كنيم و يارانه هاي بي منطق حذف، سازمانهاي دولتي كوچك و كارا شود، قوانين بانكي و ارزي معقول و برنامه تعديل اقتصاد عقيم مانده را كارا كنيم شايد بتوانيم با تحولات كلي  جهان خود را تا حدي مطابقت دهيم.  مهندس حيدري در اين خصوص مي گويد: يارانه هاي غير مستقيم  به اقتصاد داخلي بايد حذف شود. بنگاههاي اقتصادي ايران  به دليل درآمدهاي هنگفت نفتي در طول ساليان همواره سنتي  و متكي و وابسته بوده است و از ديگر سو هزينه هاي دولتي  روز به روز افزايش يافته است.  به عنوان مثال نظام حمايت از اقشار آسيبپذير در سازمانهاي موازي، در حالي كه دولت مي تواند با يك نظام  بيمه اي فراگير اقشار آسيبپذير را تحت حمايت قرار دهد و فعاليتهاي سازمانهاي مختلف شامل تامين اجتماعي، كميته  امداد امام خميني(ره)، بهزيستي و غيره را در يك مجموعه  كار و قوي دوباره سازي كنند. سازمانها بايد در اين مسير كوتاه، فعال و انعطاف پذير شوند به عنوان مثال در كره  جنوبي تمام وزارتخانه ها در 4 برج مستقر شده است و مديريت آنها سالني است اما ما براي هر وزير چند معاون،  هر معاون چندمدير، هر مدير چند معاون و هر معاون چند منشي و به همين گستردگي نيز ساختمان اختصاص داده ايم.  اكنون در كشورهاي توسعه يافته دنيا به طور متوسط مساحت  كارخانه ها يك چهارم كارخانه هاي ماست اما توليد در فضاي  كمتر چندين برابر است. توسعه در اين نظام توسعه مديريت و كيفيت و منابع انساني است نه توسعه فيزيكي و ابعادي  ساختمانها!  با چنين استدلالي سرمايه گذاري براي ساختن برجهاي متعدد بانك نما، خلاقيت و توسعه كارايي خدمات و عملياتي است يا استفاده بهينه از سرمايه گذاريهاي مردم و گسترش بخشهايي  از اقتصاد است كه منجر به اشتغال و رونق اقتصادي شود.  وي مي افزايد: مسئله بعدي موضوع ارز است كه در حال حاضر چند نرخي مي باشد اما براساس موافقت نامه تجارت جهاني  مقرر شده كه نرخ ارز رايج بايد در روز فروش تبديل به ارز كشور فروشنده شود و اين موضوع نيازمند تك نرخي بودن ارز است. بانكها نيز موضوع بعدي است كه در طول چند دهه گذشته  و بدون رقيب نقش خود را در ارتقاء توان صنعتي ايفا نكرده اند.  پرسشي كه اينجا مطرح مي شود آيا نظام بانكي مي تواند همپاي بانكهاي حرفه اي جهاني نرخ بهره و كارمزد خود را قابل رقابت كند. از ديگر سو بر طبق مقررات سازمان تجارت  جهاني، كشورها نمي توانند براي شركتهاي خارجي همانگونه  كه براي شركتهاي داخلي محدوديت قايل مي شوند، عمل كنند.  پرسش اين است كه آيا شركتهاي خدماتي داخلي كه در طول  سالهاي متمادي به طور قالب از طريق افزايش قيمت نرخ  خدماتي تلاش كرده اند كه هزينه هاي خود را جبران و منطقي  كنند، اما در فرصت پيش رو كه حق انتخاب براي مصرف  كنندگان فراهم خواهد آمد، قادر به رقابت هستند.  به عنوان مثال ژاپن و آمريكا در سالهاي آغازين قرن 21 تعداد 26 ماهواره مخابراتي را به فضا پرتاب خواهند كرد كه از اين طريق همه كره زمين تحت پوشش مخابراتي قرار مي گيرد با قيمتي به مراتب كمتر از قيمت هاي جهاني و اين  حق براي مشتري جهاني محفوظ خواهد بود كه نيازهاي خود را از كدام شركت مخابراتي تامين كند.  وي در پايان مي گويد: ما فرصت هاي زيادي را از دست  داده ايم اما هنوز دير نيست برنامه تعديل اقتصادي كه از سال 68 طي دو برنامه ناقص به اجراء درآمد مي تواند تجربه اي باشد براي سومين برنامه توسعه كشور كه مصادف با آغاز رسمي كار سازمان تجارت جهاني - 11/10/1379- است.  براساس مقررات اين سازمان به كشورهاي توسعه يافته 5سال و به كشورهاي در حال توسعه(با درآمدسرانه كمتر از 1000 دلار)حداكثر 10 سال فرصت داده مي شود تابرطبق قوانين كلي  جهاني حركت و مطابقت كنند. فراموش نكنيم كه در 5سال  آينده ما بايد حدود نيمي از خواسته ها و توافقات جهاني  را در كشور به اجرا درآوريم !  به باور كارشناسان حال كه W عضويت. T. O امري است  گريزناپذير و ايران نيز به اين نتيجه رسيده است بنابراين  مهندسان صنايع و كارشناسان اجرايي موظفند با اتخاذ تدابير هماهنگ براي آماده سازي صنايع كشور حركت جدي را دنبال كنند و چاره فردا را از همين امروز پي بگيرند!  مريم رضايي  بازتاب يك گزارش 
