   بيش از 30 سال از ساخت كارخانجات خودروسازي و در حقيقت  صنعت مونتاژ خودرو در كشور مي گذرد و با اينكه سياست  دولت هاي وقت و صنايع خودروسازي از تاريخ شروع به كار در اين صنعت اين بوده كه به تدريج پس از چند سال قطعات ساخت  داخل جاي قطعات خارجي را گرفته و كشور را از ورود قطعات  خارجي حتي موتور و گيربكس و ديفرنسيال بي نياز و در نتيجه ارزبري اين صنعت را بعد از مدتي به صفر برسانند تا با حذف ارز مورد نياز و استفاده از نيروي انساني ارزان  قيمت بهاي كالا براي مصرف كننده به پايين ترين سطح خود برسد و از طرفي با استفاده از تكنولوژي پيشرفته و بهينه سازي كيفيت اگر قادر به رقابت با خودروهاي خارجي  نباشند لااقل بتوانند رضايت مصرف كننده داخلي را فراهم  نمايند اما متاسفانه بعد از گذشت حدود 33 سال از ساخت  اولين خودرو ملاحظه مي كنيم نه تنها نياز كارخانه ها از قطعات داخلي تامين نشده و قطعات ساخته شده از كيفيت قابل  قبولي برخوردار نمي باشد بلكه بعضي از قطعات از كشورهاي  جهان سوم و عقبافتاده تامين و ارزبري همين قطعات بنابه  اعلام بعضي از كارخانجات برابر با بهاي اتومبيل ساخته  شده كشور اصلي سازنده بوده كه قابل مقايسه با اتومبيل هاي ساخت داخل نيست. در حالي كه بعضي از كشورها سالها بعد، شروع به ساخت خودرو كرده اند اما توانسته اند در بازارهاي جهاني با كشورهاي بزرگ صنعتي و پيشرفته  رقابت و توليدات خود را به تمام نقاط جهان صادر كنند و اين در حالي است كه خودروهاي ما براي كشورهاي جهان سوم  هم قابل قبول نيست و در اين راستا اهداف اوليه دولت ها و صنايع خودروسازي در جهت خودكفايي به مرحله عمل در نيامده  است از طرفي چون عامل تعيين كننده بهاي هر كالايي را عرضه و تقاضا تشكيل مي دهد با رشد سريع جمعيت در كشور روز به روز ميزان تقاضا بيشتر و عرضه آن با همين كيفيت  قابل مقايسه با تقاضا نبوده در نتيجه همواره هزاران نفر متقاضي در نوبت دريافت خودرو قرار دارند كه در حال حاضر برابر اعلام وزارت صنايع تعداد آنها به سيصد هزار نفر مي رسد.  تقاضاي زياد و عرضه كم موجب شده بهاي آن روز به روز در بازار بالا رفته و كارخانجات خودروسازي هم با بهره گيري  از اين موضوع هماهنگ با بازار سياه به قيمت محصولات خود افزوده و صريحا" به اين مطلب اقرار و در عوض از كيفيت  كاسته اند.  دولت به جاي ايجاد جو رقابت و حمايت از مصرف كننده به  عنوان حمايت از صنايع داخلي، افزايش منافع عمومي، ايجاد اشتغال در كشور، نوپا بودن صنعت خودروسازي(با 33 سال  قدمت)ضمن ممنوع كردن ورود اتومبيلهاي خارجي به صورت  كاملا" مشهود از صنايع خودروسازي كشور حمايت و ارز لازم  را در اختيار اين صنعت قرار داده است و كارخانجات  خودروسازي با پيش فروش خودرو و دريافت مبلغ قابل توجهي  به عنوان پيش پرداخت و تعيين بهره اي بالاتر از بهره  بانكي افرادي را بر آن داشته اند كه بدون نياز به  اتومبيل سرمايه خود را براي خريد چندين دستگاه خودرو توديع و پس از دريافت آن در بازار آزاد با بهاي بيشتري  به فروش برسانند و در اين رابطه تنها مصرف كننده است كه  بايد جريمه اين نابساماني را بپردازد و اتومبيلي را كه  در بحران جنگ تحميلي بين 2 تا 10% قيمت فعلي به فروش  مي رسيده به بيش از پنجاه ميليون ريال خريداري كند بنابراين ايجاب مي نمايد كارخانجات خودروسازي با بكارگيري تكنولوژي برتر كيفيت كالا را بالا برده و با تمهيدات لازم بهاي آنرا به پايين ترين سطح برسانند كه  اگر روزي گمركات كشور به روي ورود خودروهاي خارجي باز شد اين كيمياگران كه آهن را به بهاي طلا عرضه مي كنند مجبور به تعطيل كارخانجات و اخراج و آوارگي هزاران نفر كارگر و كارمند زحمتكش اين صنعت نباشند.  تهران- علي ميرزايي 
