 شيخ حمد بن خليفه آل ثاني امير قطر ديروز به مناسبت  تشكيل كميته تدوين قانون اساسي دائم در اين كشور،  خواستار توسعه مشاركت مردمي ازراه ايجاد مجلس انتخابي شد.  قطر همچون اغلب كشورهاي عضو شوراي همكاري خليج  فارس داراي مجلس انتصابي بوده كه اعضاي آن از سوي امير تعيين مي شوند. مجالس كشورهاي شوراي همكاري بجز كويت  جنبه مشورتي داشته و داراي قدرت اجرايي نيستند.  به گزارش ايرنا، خبرگزاري قطر به نقل از امير اين كشور اعلام كرد: قانون اساسي دايمي قطر بايد براساس ويژگي هاي  عربي و اسلامي و نيز آداب و رسوم عربي و اصول دين مبين  اسلام تدوين شود.  امير قطر ديروز طي فرماني تشكيل كميته تدوين قانون اساسي  دايمي اين كشور متشكل از رئيس، نايب رئيس و 30 عضو را اعلام كرد و مقرر داشت كه پيش نويس اين قانون اساسي  حداكثر ظرف 3 سال تدوين شود.  برپايه اين گزارش، اولين جلسه كميته تدوين قانون اساسي  دايمي قطر ديروزدر مقر دربار اميري برگزار شد.  اين كميته همچنين مقرر داشت كه دومين جلسه خود را روز 9 مهرماه آينده برگزار كند. 
