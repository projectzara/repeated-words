   سرآغاز;  از ديرباز نقش كليدي تفكر از يك سو در بروز نوآوري ها و رشد تزايدي در تمامي ابعاد و ديدگاههاي علمي و از سوي  ديگر شناخت و تنوير اين توانايي بالقوه انساني از منظر فلسفي موردتوجه، تحقيق و تائيد بوده است. اين توجه و تائيد، بي ترديد مديون تاثرات شگرفي است كه اين نيروي  خارق العاده در پيشرفتهاي جوامع بشري در بعد علمي و فلسفي تاكنون نهاده است و اين نيرو، مبناي بسيار مناسبي  براي سنجش و مقياس توسعه و يا اختگي فرهنگي جوامع قرار مي گيرد تفكر، منشا جنبش و شروع حركت قلمداد مي شود و به قول منطقيون، تفكر عبارت است از" جنبش نفس ناطقه  هنگام انتقال از معلومات تصوري به سوي چيزي كه برايش  واضح و آشكار نشده است. "پس تفكر جنبش است، نه سكون و نه  يك حركت، بلكه به قول حاج ملاهادي سبزواري:  " دو حركت: در حركت نخست ذهن در خزانه معلومات خود مواد و مقدمات لازم را كه خود برحسب تجربه و مطالعه كسب نموده و متناسب با كشف مطلوب باشد، مي يابد، در حركت دوم آنها را به نحو شايسته اي مرتب و منظم مي كند. " اين دو حركت، فرآيند نوآوري و نوانديشي است كه از مطالب پراكنده در ذهن و محيط منتج به نظمي منطقي و مطلوب مي گردد كه اين جريان، حركتي نيست كه به خودي خود به  وجود آيد، بلكه خود معلولي است نيازمند علت ها و براي  خلق حركت، ايجاد علت ها ضروري است. ايجاد علت ها، خود مستلزم برنامه ريزي است و برنامه ريزي مستلزم روش است.  شك در قلمرو علمي و فلسفي، ازجمله علل و عوامل مهمي است  كه در اين نوشتار به عنوان روش رسيدن به هدف مورد توجه  قرار مي گيرد. زيرا شك و ابهام مقدمه اي است ارزشمند براي سوءال و سوءال مقدمه اي براي كنكاش و كنكاش مقدمه اي  است براي دوباره انديشيدن و انديشيدن مقدمه اي است براي  ساختن و ساختن يك هدف است.  جان ديوئي در كتاب چگونه مي انديشم، مي نويسد:  " آغاز انديشيدن، شك و ابهام و سرگشتگي است. انديشيدن خود به خود پديد نمي آيد بلكه هميشه چيزي مشخص آن را برمي انگيزد. اگر از يك كودك كه در تجربه خود با هيچ  مسئله اي رويارو نيست كه او را برانگيزد، آزارش دهد،  آرامش وي را برهم زند، بخواهيم بينديشد، كاري بيهوده  كرده ايم. " * شك يك علت و خود معلول پديده ها، تجارب، موقعيت ها،  مسائل بوده و مقدمه اي است براي جدا شدن از عادات منفعل  و به القائات ساري ديگران در رسيدن به خود حقيقي كه منجر به سنت شكني، قالبشكني، مي گردد.  * شك، شجاعت در تغيير و اصلاح و رنسانس انديشه است در مسير سازندگي نه سازشگري.  * شك، زدودن غبار از روشنايي و عبور از جهات به دانايي و شناخت بهتر و بيشتر و سازنده تر محيط و تحولي است در جهت  تكامل انديشه و بهسازي ذهني و عيني انسان متعالي.  دكارت، فيلسوف قرن 16 ميلادي، براي شناخت خويش و جهان،  راه شك را برگزيد. او چهار قاعده پيشنهاد مي كند:  اول: هيچ انديشه اي را نپذيرد، مگر آن كه روشن و متمايز بوده و هيچ گونه شكي بر آن روا نباشد.  دوم: براي بررسي هر مشكل، بايد آن را به اجزاء ساده بخش  كرد و جزءبه جزء آن را شناخت و به سوي جزءهاي پيچيده تر گام برداشت.  سوم: با تركيب اجزاء شناخته شده به بازسازي و گشودن مشكل  پيچيده پرداخت.  چهارم: بازنگري راه پيموده شده.  دكارت، به عنوان فيلسوف شكاك، سعي در دوباره نگريستن  داشت، طوري كه او حتي به هستي تن خود نيز شك كرد و آن را در جوهر انديشنده يافت و گفت "مي انديشم، پس هستم "و وقتي انديشه ام مخلوق است، پس خالقي هست كه آفريننده من  و انديشه ام است.  او با اين روش، به پاكسازي و نوانديشي انديشه هايش  پرداخت و انديشه هاي زهرآلود را از باورهايش پاك كرد.  بدين سان تفكر شك آور، همچون خورشيدي است براي رشد گلستان نوانديشي و نوانديشي همان تفكر واگرا يا خلاق است  و تفكر واگرا، درختي است كه ثمره آن خلاقيت است.  خلاقيت خلاقيت عبارت است از تجديد و تدوين انديشه ها و عاشق  پيچيدگي و ابهامات، يعني تغييرناپذيري و انعطاف پذيري،  ناهمنوائي، حساس بودن و آينده نگري - تعويق انداختن قضاوت،  راهبر شدن، نه رهرو بودن - يعني تامل داشتن و سپس شتاب گرفتن، خلاقيت يعني اظهار وجود و استقلال طلبي.  خلاقيت، لازمه اش تفكر فعال، استقلال و شركت در فعاليتهاي خودمدار است و ريشه خلاقيت اعم از هنري يا علمي، بي ترديد فكر است. يك فكر به تدريج رشد مي كند و به ساير افكار مي پيوندد، به صورت يك هدف قوي درمي آيد كه مي تواند در برابر يكنواختي ايستادگي كند تا سرانجام  به نوعي از خلاقيت بيانجامد، تفكر خلاق به طور فطري، از بدو پيدايش با انسان همراه بوده است. اين نيرو شكل عالي  تخيلات آزاد و بازيهاي دوره كودكي است. سرچشمه خلاقيت را،  بايد در تجربيات دوره كودكي جستجو كرد، زيرا چگونگي  بازي ها، تجارب، نحوه ايجاد و برخورد با مشكلات و مسائل  دوران خردسالي، در ظهور انديشه هاي فوق العاده موءثر است.  همان بازي هايي كه اغلب آنها را بيهوده و بي نتيجه  پنداشته و تا زماني كه به هياهو منجر نگردد، آن را عامل  سرگرمي و در زمان هياهو، مزاحم دانسته و محكوم به سكوت و خاموشي است و در سكوت اين چشمه جوشان به داستانهايي مبدل  مي گردد كه اغلب سبب تمسخر اطرافيان شده و برچسب ناچسب دروغگو و خيال پرداز به آنها زده مي شود.  كودك بايد بجوشد، شك كند، تلاش كند، بازي كند، آزمايش  كند، خراب كند و از خرابه ها، آبادانيها خلق كند. او بايد از خطا كردن نهراسد و جسارت و جرات در دستكاري  اشياء را بياموزد.  انواع بازيها و پرسشها، سبب پرورش خلاقيت مي شود. بايد سعي كرد كه آشنا را عجيب و عجيب را براي آنها آشنا كنيم  و با بررسي عقايد دور از ذهن، آنها را از جواب به روشهاي  معمول دور ساختن و با به دست آوردن ايده هاي بسيار از بعد كمي و كيفي در رشد اين استعداد موءثر شويم.  بايد كودكان را به طرف بي نهايت بودن سوق دهيم و آنها بايد بدانند كه بي نهايت بودن با كامل بودن ناسازگار است.  آنها با آموختن، كامل بودن را در مدرسه مي پذيرند و براي درهم شكستن اين طرز فكر و ابراز كردن آنها به پذيرش  بي نهايت، مربيان مي توانند به كودكان نشان دهند كه  سوءالهاي بي شماري بلاجواب مانده است.  براي خلاق كردن فرزندانمان، بايد مشكل و مسئله عمدي  ايجاد كنيم تا فكر كنند و از عادات جدا شوند، آن كه شك  كنند و با دانسته هاي خودمدار، خلق نمايند و اين، همان  خلاقيت ثمره و تفكر شك آور است و تفكر شك آور خود ثمره  سوءالات شوك آور است.  افراد خلاق را مي توان از رفتارهاي آنها شناسايي كرد مثلا" آنها داراي: انضباط شخصي، پشتكار، استقلال در راي،  تحمل موقعيت هاي مبهم، توانش صبر براي دريافت پاداش،  تمايل به پذيرش خطر، دوري از كليشه هاي جامعه، غيرمتعارف  فكر كردن، داراي انرژي رواني و جسمي فوق العاده،  زيباپسند و رك و صريح هستند.  در پايان بايد گفت كه خلاقيت، يك نيرو و توان انساني  است و وظيفه سازمانهاي تعليم و تربيت و همچنين اولياء،  رشد تواناييهاي كودكان است، به طوري كه ژان پياژه  مي گويد:  " تربيت براي من، عبارت است از پرورش دادن افراد خلاق حتي،  اگر تعداد آنها زياد نباشد. حتي اگر آفرينشهاي يكي نسبت  به ديگري محدود باشد بايد مخترع و نوآور پرورش داد، نه  دنباله رو و تبعيت جو. خلاقيت در دوردست نيست. " ويليام جيمز مي گويد:  " ما همه توانايي و استعداد خلاق بودن را داريم، ولي  متاسفانه در طول زندگي و در مسير آموزش و تعليم، ياد مي گيريم كه غيرخلاق باشيم. " محمد امين ابريشم كار 
