 صنعت به عنوان پديده اي متشكل از علم و عمل، موجوديتش  در يك جامعه، با شرايط مادي و اجتماعي آن جامعه نيز ارتباط دارد و آن طور كه تاريخ نشان مي دهد خود اين دو شرط هم شرايط قطعي و ثابتي نيستند بلكه متغير و تحول پذيرند.  مثلا" در زمينه شرايط مادي، چهارچوب قوانين حاكم بر طبيعت، گرچه از يكطرف امكانات و راههاي تصرف در طبيعت و استفاده از آن را به انسان نشان مي دهد ولي از طرف ديگر،  وجود خود همين قوانين، گاهي هم مانند يك مانع بر سر راه  توسعه سريع صنعت عمل مي كند و انسان را از دسترسي فوري  به خواسته هايش در اين زمينه بازمي دارد.  در زمينه شرايط اجتماعي نيز انسان نوع و جهت كاركردش روي  طبيعت و مواد طبيعي را، گاهي با توجه به احتياجات،  نيازها و توقعات موجود و گاهي هم با توجه به اهدافي  آرماني كه به عنوان اشكال حقيقي بيان اين نيازها در ذهن  خود مي پرورد انجام مي دهد.  علاوه بر اينها توسعه روزافزون دانايي و توانايي بشر و تغيير شكل مداوم محيط ساده طبيعت به محيطي فني و صنعتي  نيز- كه غني تر شدن دائمي محتواي گنجينه صنعت را در پي  دارد- خود باعث پيدايش امكانات جديد براي شناخت بيشتر و كسب آگاهي هاي جديد براي امكان پذير ساختن هدف يابي ها و جهت دهي هايي كه قبلا" امكان پذير نبود مي شود.  نگاهي به تاريخ نشان مي دهد كه پيشرفت صنعت در هر دوره اي چگونه باعث تغيير اوضاع اقتصادي، نظام هاي  حكومتي، سيستم هاي حقوقي و ارزش ها و هنجارهاي اجتماعي  شده است. صنعت، بي شك حتي بر جهان بيني ها و عقايد ديني  مردم نيز تاثير گذاشته است و اين قبل از هرچيز به خاطر آن است كه صنعت راه نفوذ انسان به طبيعت را مستقيما" و بي واسطه مقدور و ممكن ساخته است.  اينكه ما از يكطرف مي گوئيم پيشرفت صنعت به شرايط خاص و مشخص از اوضاع و احوال طبيعي و فرهنگي - اجتماعي بستگي  دارد و از طرف ديگر مي گوئيم صنعت، خودروي همين شرايط و اوضاع و احوال تاثير مي گذارد و يا حتي آنها را به وجود مي آورد، اين نشان دهنده اهميتي است كه مرحله هدف گذاري  و تعيين جهت در ساختار كلي صنعت يك جامعه دارد.  اصولا" دست صنعت براي دخالت و ايفاي نقش در اجراي  هدف هاي مختلف و حتي متضاد باز است. صنعت مي تواند در اجراي هدف هاي غيرانساني به كار گرفته شود و نيز مي تواند به رفاه انسانها در زمينه هاي مادي و رواني -  اجتماعي كمك كند. هيچ شاخه از صنعت واقعي، از ارتباط و پيوستگي بين مرحله ساخت و مرحله به كارگيري(ارتباط توليد و مصرف)بر كنار نيست و اين پيوستگي به اين صورت  است كه در هر صنعتي نقش و وظيفه آن، يعني نوع به كارگيري  و مصرف محصولات آن از همان ابتداي توليد، مورد سوءال است  و اين سوءال به اين صورت است كه آيا صنعت خواهد توانست  نقش و وظيفه اي را كه از آن مورد انتظار است عملي كند يا نه و اگر آري، چگونه؟ اين پرسش و حساسيت، هم از جهت نحوه رفتار فردي يك فرد كه  مسئوليت قسمتي از كار را به عهده گرفته است و هم از جهت  شركت و تاثير او در شكل گيري و واقعيت يافتن ايده هاي  صنعتي و نيز در مفيد بودن ساختار اجتماعي صنعت كه هم  مسئوليت هاي فردي و هم مسئوليت هاي اجتماعي را شامل  مي گردد، مطرح مي شود و اهميت پيدا مي كند.  اين مسائل نه تنها در سطح يك جامعه قابل طرح است بلكه  مي تواند به صورت يك توقع و انتظار عمومي در سطح جهاني و ازطرف تمام انسانها مطرح شود چرا كه آنها بايد هزينه  ايجاد سازمانهاي مربوطه را كه عهده دار مسئوليت  هدف گذاريها و تصميم گيريهاي نهايي در مسئله توسعه  صنعت اند بپردازند; توسعه اي كه مرزها را درمي نوردد و در سطح جهاني باعث مي شود كه محيط زندگي ما با سرعتي  روزافزون به محيطي صنعتي و تكنيكي تبديل شود.  بنابراين يكپارچگي جهاني انسانها در امر ارتباطات كه  بدين صورت درحال به وجود آمدن است داراي يك زيربناي فني  و درعين حال داراي يكسري محتويات فني است زيرا مسئله از يك طرف ناظر به ايجاد وسيله براي تامين احتياجات عيني و موجود و از طرف ديگر ناظر به تامين خواسته ها و توقعات  آرماني انسان و جامعه انساني است. يعني صحبت بر سر حقوق  انساني است كه به كمك پيشرفت صنعت، همچون در طول تاريخ،  روزبه روز بهتر شناخته مي شود و برآورده كردن آن براي  انسانهاي بيشتري امكان پذير مي گردد.  صحبت كردن از حقوق انساني، به معني شناخت تساوي ذاتي و طبيعي همه انسانهاست يعني چيزي به اين صورت كه همه  انسانها از يك طبيعت مشابه و مشترك برخوردارند وجوددارد و هركس همان طور كه طبيعت فردي و شخصي خود را به عنوان  مايملك غيرقابل تجاوز حفظ مي كند و مدعي حفاظت از آن است  بايد واقعيت فوق را بپذيرد.  اشكالي كه بر سر راه واقعيت بخشيدن به حقوق انساني و موءثر ساختن آن بر مبناي حقوق طبيعي به صورت دستوري وجود دارد در مفهوم خود" طبيعت "نهفته است زيرا هم مفهوم  طبيعت به معني عام و هم به معني خاص طبيعت انساني براثر تاثير صنعت، قابل تغيير و تحول و دگرگوني است.  اكنون وقت آن فرا رسيده است كه بگذاريم تمام ادعاهايي كه  ازطرف مكاتب مختلف درباره مسئله حقوق بشر گفته شده و ارائه گرديده است به ميدان عمل وارد شود و با محك تجربه  آزمايش شود. براي تحقق اين منظور، صنعت و پيشرفت صنعتي  در سراسر جهان كمك هاي زيادي را در اختيار قرار مي دهد ولي از آنجا كه قضاوت ارزشي درباره صنعت و پيشرفت آن  به وسيله همان مسئله ارتباط توليد و مصرف تعيين مي شود.  از اين جهت، صنعت اين استعداد را دارد كه به عنوان  ابزاري براي حمايت از حقوق بشر و كمك به تحقق آن مورد استفاده قرار گيرد. ولي همين صنعت مي تواند به عكس و به طور غيرطبيعي براي تضعيف و نابودكردن حقوق انسانها و از بين بردن قدرت آنها نيز مورد سوءاستفاده قرار گيرد.  تصميم گيري و انتخاب در اين مرحله، ديگر يك كار فني و علمي نيست بلكه يك كار اخلاقي و سياسي است و اين  تصميم گيري فقط حق مهندسين نيست بلكه حق تمام  دست اندركاران، تمام ذينفع ها و تمام كساني است كه مسئله  به نحوي به آنان مربوط مي شود.  نوشته: آلوئيس هونينگ  ترجمه علي انديشه 
