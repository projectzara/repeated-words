 آموزه اي براي امروز يكي از مهم ترين آموزه هاي بقا در شرايط دشوار، در يافتن  اين نكته است كه هر پديده تنها در موقعيت جغرافيايي  ويژه اي كه وابسته به آن است خاصيت هاي واقعي خود رابروز مي دهد. از اين نظر، فرد مي بايست صحنه اي را براي جدال  و تلاش خود برگزيند كه بيشترين شناخت و تجانس را با آن  دارد و برعكس پديده هاي مخالف را مي بايست هميشه به  شرايطي در تضاد با موقعيت جغرافيايي طبيعي آنها كشاند و سپس براي مقابله با آنها آغاز كرد. يك مثال ساده در اين  باره، مثال مشهور سرخپوستان بومي مكزيك است كه مي گويند " شكارچي عاقل در دشت با خرس مي جنگد، نه در جنگل. "به  دليل اينكه، جنگل خانه خرس است و دشت خانه شكارچي. در جنگل خرس از نهايت قدرت و توانايي خود برخوردار است و در دشت شكارچي. شكارچي ماهر با كشاندن عرصه جدالش با خرس،  به داخل دشت، خرس قوي پنجه را به موجودي گيج و سردرگم  تبديل مي كند، كه البته راحت مي توان به دامش انداخت.  در جدال ميان گروهي خشونت طلب سابقه دار از يك سو، و جوانان اهل درس و مشق از سوي ديگر، بديهي است كه برگزيدن  خشونت به عنوان عرصه جدال، در نهايت موجب پيروزي  خشونت طلبان خواهد شد كه در اين عرصه بسيار مجرب و حرفه اي هستند.  عقل اقتضا مي كند جوانان اهل كتاب و قلم، شكيبايي، منطق و گفت و گو را پيشه كنند، عرصه اي كه قطعا" خشونت طلبان در آن حرفي براي گفتن ندارند. شكيبايي البته به معناي تسليم  نيست. به معناي شجاعت، تحمل درد و استقامت در عقيده است.  تجربه تاريخ معاصر جهان نشان داده است با شكيبايي، دوري  از خشونت و مداراي مقاومت جويانه مي توان حتي  امپراتوري هاي بزرگ را به زانو درآورد. و نيز فراموش  نكنيم سخن آن حكيم را كه گفته بود: "آنها كه به خشونت  دست مي يازند و پيروزي را در كوتاه ترين زمان مي خواهند،  واقعيت آن است كه به حقيقت آرمان خود اعتقاد ندارند. " كيان اميدي 
