 گروه شهري: برنامه "پنج ساله سوم صندوق جمعيت ملل متحد"  براي جمهوري اسلامي ايران توسط نماينده جديد اين صندوق  در تهران تشريح شد.  محمد مصلح الدين ديروز بهبود كيفيت خدمات بهداشتي، تنظيم  خانواده و گنجاندن مطالب آموزشي مسايل جمعيتي در كتب درسي به ويژه در مناطق دورافتاده كشور را از جمله  برنامه هاي اين صندوق ذكر كرد.  وي افزود: برنامه سوم صندوق جمعيت ملل متحد با برنامه  سوم توسعه جمهوري اسلامي ايران همزمان است و در سطح ملي  و استاني اجرا خواهد شد.  وي گفت: براي اولويت دادن به مسايل مربوط به زنان، اين  صندوق در چارچوب وظايف خود با مركز امور مشاركت زنان نيز همكاري خواهد كرد.  مصلح الدين، بهبود و كيفيت خدمات بهداشت باروري و تنظيم  خانواده در استانها را مورد تاكيد قرار داد و گفت:  مشكلات استانهاي سيستان و بلوچستان، بوشهر، كردستان،  گلستان و منطقه اسلامشهر بررسي شد و برنامه هاي ويژه اي  براي آن تدوين خواهد شد. 
