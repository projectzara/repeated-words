 گروه شهرستانها: در مراسمي با حضور وزير كار و امور اجتماعي بهره برداري از چند طرح عمراني و رفاهي كارگران  استان قم آغاز و كلنگ احداث چند طرح ديگر به زمين زده شد.  به گزارش خبرنگار همشهري در قم در اين مراسم كه استاندار و نماينده مردم قم در مجلس شوراي اسلامي و جمعي از كارگران نيز حضور داشتند چهاردستگاه ساختمان مجتمع ورزشي  كارگران، پيست و ميدان سواركاري كارگران با مساحت 4 هكتار و برخورداري از 18 راس اسب، كتابخانه ويژه كارگران  با 3000 جلد كتاب، اولين خانه مطبوعات كارگران در كشور،  سكوي تماشاگران زمين چمن فوتبال كارگران با ظرفيت 2500 نفر و دارالقرآن كارگران استان قم مورد بهره برداري قرار گرفت.  هزينه 430 ميليون ريالي اجراي اين طرحها از محل كمك  كارفرمايان و وزارت كار و امور اجتماعي تامين شده است.  در اين مراسم همچنين عمليات اجرايي اولين مركز اطلاع رساني كاريابي براي بيكاران و نمازخانه مجتمع  ورزشي كه توسط حوزه علميه قم ايجاد مي شود به زمين زده  شد.  در اين مراسم مديركل كار و امور اجتماعي استان قم با ارائه گزارشي گفت: سالانه 12 هزار بيكار وارد بازار كار استان مي شود و تا سال 85 استان قم نيازمند 113 هزار شغل  جديد است كه ايجاد آن به 113 ميليارد ريال سرمايه گذاري  نياز دارد. 
