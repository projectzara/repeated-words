 گروه شهرستانها: ما احتياجي به سرمايه گذاري خارجي  نداريم زيرا هم اكنون 48 درصد منابع ما راكد مانده است.  به گزارش خبرنگار همشهري در مشهد، دبيركل خانه كارگر با اعلام اين مطلب در همايش كار، توليد، صنعت و صادرات در مشهد افزود: امروز ملاك سنجش توانمنديها، استقلال،  خودكفايي، پيشرفت و تكنيك كشورهاي جهان در مقايسه با يكديگر، كار است.  محجوب گفت: ما به جاي سرمايه گذاري خارجي به كيفي كردن و بهينه كردن توليد نياز داريم، در كشور ما مشكل اصلي نرخ  بهره وري است ولي عده اي به غلط بهره وري را" كمي "تعريف  مي كنند.  وي افزود: اگر ما امروز فقير هستيم، اين فقر را خودمان  به خود تحميل كرديم. ما كشور فقيري نيستيم و كشاورزي ما قادر است تا نياز غذايي 120 ميليون نفر را تامين كند.  وي گفت: در حال حاضر بيش از آن كه سرمايه وارد كشور شود،  خارج مي شود، جذب سرمايه هاي خارجي كارساز نيست و اين  اميد كه ما امنيت ايجاد كنيم و آنها بيايند سرمايه گذاري  كنند عبث است.  همچنين به گفته صادقي رئيس كانون عالي شوراهاي اسلامي  كار كشور، يكي از معضلات ايران، عدم امنيت سرمايه گذاري  است و با توجه به اين كه هر روز بحث ثروتهاي بادآورده  مطرح مي شود، ايجاد اشتغال دشوار خواهد بود.  وي گفت: صنعت ما در حال حاضر مانند قطاري است كه يك  مورچه را حمل مي كند. خانم مهندس جلودارزاده نيز گفت:  مردم و دولتمردان به 2 شعار اساسي رئيس جمهوري يعني  قانون و مشاركت مردم توجه چنداني نكرده اند.  عضو كميسيون كار و امور اجتماعي مجلس افزود: ما در تشكلهاي مردمي ضعف داريم و امروز در كشور ما، وزيران،  نمايندگان و مردم از بخشهاي اقتصادي ايراد مي گيرند و معلوم نيست چه كسي بايد اين ايرادها را برطرف كند. به  گفته وي، نمايندگان صنعت كشور نه در مجلس و نه در تدوين  برنامه سوم توسعه حضور نداشته اند. 
