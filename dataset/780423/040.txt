   * انگور ياقوتي سيستان در صورت برداشت و عرضه مناسب به  دليل نوبر بودن مي تواند ارزش اقتصادي فراواني براي  باغداران و ارزآوري براي كشور داشته باشد انگور ياقوتي سيستان اولين انگوري است كه به بازارهاي  مصرف كشور عرضه مي شود.  رييس سازمان كشاورزي سيستان و بلوچستان گفت: انگور ياقوتي سيستان به دليل پيش رس بودن، اولين انگوري است كه  وارد بازارهاي استان و كشور مي شود وبه دليل منحصر بودن  زمان عرضه آن، ارزش اقتصادي فراواني براي استان  وخانوارهاي روستايي دارد. خداداد ميرنژاد يكي از باغداران انگور ياقوتي سيستان به خبرنگار همشهري گفت:  انگور اين منطقه به دليل نوبر بودن مي تواند ارزش  اقتصادي زيادي براي باغداران داشته باشد ولي به لحاظ نبود امكانات بسته بندي و سردخانه، ارزش واقعي آن حاصل  نمي شود. وي افزود: در صورتي كه مسئولان مربوطه و بخش  خصوصي در جهت راه اندازي واحدهاي بسته بندي، سردخانه و فراهم كردن امكانات حمل و نقل مناسب اقدام كنند،  باغداران مي توانند نسبت به توسعه باغات انگور تلاش كنند.  حسين اربابي يكي ديگر از باغداران سيستاني گفت:  محصولاتي نظير انگور ياقوتي سيستان در صورتي كه با اصول  صحيح برداشت و به بازارهاي داخلي و خارجي عرضه شود،  مي تواند ارزآوري مناسبي براي كشور و باغداران داشته  باشد. وي همچنين تامين آب به موقع و تهيه امكانات و ادوات كشاورزي و باغداري را از مهمترين عوامل توسعه  باغات انگور منطقه عنوان كرد.  رييس سازمان كشاورزي سيستان و بلوچستان نيز در اين باره  يادآور شد: در صورت بسته بندي مناسب و ايجاد تشكلهاي  لازم، مي توان محصول انگور ياقوتي سيستان را به كشورهاي  همسايه صادر كرد. مهندس احمد فريد با اشاره به وجود نزديك به دو هزار هكتار باغ انگور در سيستان گفت: بيشتر اين باغها به انگور ياقوتي اختصاص دارد وعملكرد آن را كشاورزان و كارشناسان تا 7 هزار كيلو در هكتار ذكر كرده اند. وي اضافه كرد: سطح زير كشت انواع انگور در استان بيش از 3307 هكتار است كه از اين ميزان 2038 هكتار باغهاي جديد و غيربارور است. كارشناسان كشاورزي نيز مي گويند: سطح برداشت انگور ياقوتي سيستان، اولين انگور وارده به بازارهاي مصرف كشور هنوز به شاخص اصلي خود نرسيده است و اين امر موجب عدم توجيه اقتصادي اجراي  طرحهاي بسته بندي مناسب اين محصول در استان شده است. اين  كارشناسان مي گويند: در صورت به حد نصاب رسيدن توليد انگور ياقوتي سيستان واعمال شيوه هاي صحيح مناسب بسته بندي، اين محصول از بازاريابي و بازارپسندي  مطلوبتري برخوردار خواهد شد. به گفته آنان تشويق  باغداران منطقه در زمينه توليد بيشتر و مناسب انگور ياقوتي مي تواند زمينه برنامه ريزي هاي بهتر جهت توليد اين محصول را فراهم كند.  زاهدان- خبرنگار همشهري 
