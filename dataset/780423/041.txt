 گروه شهرستانها: كارشناسان آب و خاك در كردستان كاهش  دبي آب رودخانه هاي كردستان ناشي از خشكسالي در اين  استان را 80 درصد اعلام كردند. اين ميزان كاهش در 50 سال  گذشته سابقه نداشته است.  گزارش خبرنگار همشهري در سنندج حاكيست، كاهش 61 درصدي  نزولات جوي، علاوه بر كاهش دبي آب رودخانه ها، سبب كاهش  80 ميليون مترمكعب آب سد قشلاق سنندج و 20 ميليون  مترمكعب حجم آب درياچه زريوار مريوان و همچنين افت آبهاي  زيرزميني كردستان تا 6 متر شده است.  در حالي كه خشكسالي، كشاورزان منطقه را در شرايط سختي  قرار داده است، معاون هماهنگي امور عمراني استانداري  كردستان از اتمام عمليات اجرايي يك آبگير براي تامين آب 200 هكتار از اراضي آبي روستاي حسن آباد سنندج خبر داد.  احمد تواهن گفت: از اين آبگير 200 ليتر آب در ثانيه براي  تامين آب مورد نياز اراضي پايين دست پمپاژ مي شود.  همچنين در نشست كميته آب و خاك استان، ممنوعيت برداشت آب از دشت هاي قروه تا دو سال آينده به جهت كاهش ذخاير زيرزميني اين شهرستان تمديد شد. 
