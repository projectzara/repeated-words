 گروه شهرستانها: مجتمع تكثير و پرورش ماهي شهيد رجايي  ساري سالانه شصت ميليون بچه ماهي سفيد و پنج ميليون بچه  ماهي خاوياري توليد مي كند.  به گزارش خبرنگار همشهري از ساري مسئول اين مجتمع افزود:  سه استان مازندران، گيلان و گلستان به جهت قرار گرفتن  در كنار درياي خزر، سالانه يكصد و پنجاه ميليون بچه ماهي  سفيد توليد و در اين دريا رها مي كنند كه به طور متوسط حدود پانزده ميليون از اين بچه ماهيان بعد از بالغ شدن  صيد مي شوند.  مهندس مرتضوي مقدسي با اشاره به وجود سي و پنج استخر يك  تا پنج هكتاري در اين مجتمع براي پرورش ماهي گفت: از سال  65 تاكنون اين مركز با همكاري ديگر مراكز وابسته به  شيلات در اين استان بيش از پانصد ميليون بچه ماهي سفيد را در درياي خزر رها كرده و از سال 74 تاكنون نيز حدود ده ميليون بچه ماهي خاوياري پس از پرورش در اين مركز در درياي خزر رهاسازي شده كه اين موضوع، اهميت و نقش موءثر مراكز پرورش بچه ماهيان را نشان مي دهد.  وي از درياچه خزر به عنوان يكي از مهمترين محيطهاي زيست  و منبع منحصربه فرد بعضي از گونه هاي ماهيان خاوياري نام  برد و گفت: گونه هاي باارزش ذخيره هاي درياي خزر و همچنين بيش از نود درصد از مرغوبترين ماهيان خاوياري  دنيا كه به عنوان ذخيره طلايي جهان مشهور است، در اين  درياچه توليد مي شود كه با توجه به اين موضوع، لازم است  به بهره برداري از منابع درياي خزر كه از نظر اقتصادي و ارزآوري اهميت ويژه اي دارد، كليه اصول زيست محيطي رعايت  شود.  وي افزود: از آن جا كه اين درياچه به درياهاي آزاد راه  ندارد وفعاليتهاي انساني و آلودگي محيط زيست در آن به  سرعت تاثيرمي گذارد، عوارض آن نيز كه به مرگ و مير ماهيان مي انجامد سريعتر است. 
