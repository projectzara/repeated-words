 گروه شهرستانها: مديركل بازرگاني استان كردستان گفت: در نمايشگاه بزرگ فرش دستباف كردستان كه اوايل تيرماه جاري  در سنندج برگزار شد، 15 ميليارد ريال فرش كردستان فروش  رفت.  به گزارش خبرنگار همشهري در سنندج، اسدالله برخورداري در كميته توسعه صادرات كردستان افزود70 درصد از 30 هزار متر مربع فرش عرضه شده در نمايشگاه توسط بازرگانان داخلي  و خارجي فرش خريداري شد.  وي با اشاره به توانايي هاي استان در زمينه توليد فرش و استقبال بازارهاي داخلي و خارجي از فرش كردستان، خواستار برپايي دوباره نمايشگاه فرش استان در بهمن ماه آينده شد.  وي همچنين با اشاره به اين كه فروش نمايشگاه فرش  كردستان از ديگر نمايشگاههاي منطقه اي كشور بيشتر بوده  است، تنوع و نوع فرشهاي عرضه شده را در رونق فروش آن  موءثر دانست.  اين مقام مسئول همچنين خواستار ارائه تسهيلات به واحدهاي  رنگرزي براي بالا بردن كيفيت رنگ فرش كردستان شد.  معاون برنامه ريزي و اداري مالي استانداري كردستان نيز با تاكيد بر ضرورت ارتقاي كيفيت فرشهاي عرضه شده به  بازارهاي داخلي و خارجي، از كيفيت كالاي ايراني عرضه شده  در خارج به عنوان "حيثيت ملي "براي كشور نام برد.  در اين نشست همچنين در مورد تشكيل يك كميته نظارتي متشكل  از دستگاههاي اجرايي استان، توليد كنندگان و بازرگانان  فرش دستباف تبادل نظر شد.  بازنگري در خامه، رنگ، نقشه و اندازه فرش كردستان از ديگر مصوبات كميته توسعه صادرات كردستان بود.  40 هزار نفر در شهرها و روستاهاي كردستان به توليد فرش  دستباف اشتغال دارند. 
