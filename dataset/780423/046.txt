 * تنها يك درصد شاغلين بخش توليد داراي تحصيلات دانشگاهي  هستند گروه شهرستانها: بقا و استمرار فعاليتهاي جهاد سازندگي  در گرو ارتقاء دانش نيروي انساني و توسعه فعاليتهاي  پژوهشي است.  به گزارش خبرنگار همشهري از گرگان، معاون وزير جهاد سازندگي در بخش آموزش و تحقيقات با اشاره به دانش آموخته  شدن 10 هزار نفر از جهادگران در مراكز آموزشي گفت: قرار است در يك برنامه ريزي 10 هزار نفر از نيروهاي اين  وزارتخانه ارتقاي تحصيلي پيدا كنند.  مهندس محمدتقي امان پور افزود: از 5/3 ميليون نفر افراد شاغل در مراكز توليدي كشور، تنها يك درصد يعني 35 هزار نفر داراي تحصيلات دانشگاهي هستند و اين باعث پايين آمدن  ميزان بهره وري از عوامل توليد شده است و چنانچه زمينه  جذب افراد تحصيل كرده در مراكز توليدي فراهم نشود، با غير اقتصادي بودن فعاليتها مواجه خواهيم بود.  وي اعلام كرد: سعي ما بر اين است كه تا سال 1400 براي  بهره وري بيشتر زمينه ارتقاي تحصيلي توليدكنندگان در سطح  كارداني و كارشناسي فراهم شود.  معاون آموزش و تحقيقات وزارت جهاد سازندگي با اشاره به  ايجاد 60 موءسسه و مركز تحقيقاتي، 1200 ايستگاه مزرعه  پرورشي با 950 نفر هيات علمي و 1800 كارشناس پژوهشي و همچنين همكاري 300 نفر از استادان و محققان كشور در اجراي برنامه هاي تحقيقاتي و پژوهشي وزارت جهاد سازندگي  افزود: در دو سال گذشته 30 درصد بودجه طرحهاي تحقيقاتي  كاهش يافته و اين كمبود اعتبار مشكل جدي در اجراي طرحهاي  تحقيقاتي به وجود آورده است.  امان پور يادآور شد: امسال 1600 طرح تحقيقاتي در سراسر كشور در دست اجراست و تا پايان سال، 800 طرح جديد تهيه و تدوين خواهد شد.  معاون وزير جهاد سازندگي اضافه كرد: طرح ملي تحقيقات  آبخوانداري با 34 ايستگاه تحقيقاتي درسطح 60 هزار هكتار اجرا شده و حتي برنامه سوم توسعه، اين طرح به صورت كامل  در سطح 200 هكتار با 40 ايستگاه تحقيقاتي به اجرا درخواهد آمد.  به گفته وي، اين طرح با هدف ارائه مدلهاي توسعه پايدار در منابع زيستي، بهره برداري بهينه از سيلابها،  بهينه سازي خاك، توسعه زراعت و باغداري، ايجاد اكوسيستم  جديد و افزايش منابع غذايي اجرا مي شود. 
