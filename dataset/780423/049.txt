 گروه شهرستانها: دبير اجرايي خانه كارگر فارس گفت: در سال گذشته چندين واحد بزرگ توليدي در استان فارس با داشتن صدها كارگر، بدون هيچ گونه مشكل كارگري و به سبب نبود نقدينگي و فرسودگي ماشين ها به تعطيلي كشيده شدند.  به گزارش خبرنگار همشهري در شيراز، مينوتي، كارخانه هاي  پارس كمپرسور با 100 كارگر، پارچه بافي با 700 كارگر و ايران پرتو با 120 كارگر را از جمله واحدهايي برشمرد كه  در سال گذشته تعطيل شده اند.  وي با بيان اين كه در استان فارس كارگاه هاي نيمه تمامي  وجود دارند كه با تزريق مالي كمي مي توانند فعال شوند گفت: متاسفانه اقدام هاي عملي در اين زمينه انجام نشده و مسئولان و نمايندگان بايد نسبت به اين قضيه حساس باشند.  دبير اجرايي خانه كارگر فارس با ارائه آماري در زمينه  كارگاه ها گفت: از ميان 156 هزار و 587 كارگاه سرشماري  شده تا پايان 76 در فارس 96 درصد كمتر از 10 كارگر و 65 درصد آنها زير سه نفر هستند كه چنين آماري لزوم توجه  بيشتر طراحان طرح خارج كردن كارگاه هاي كمتر از 3 نفر از شمول قانون كار را برمي تابد.  مينوتي با اعلام اين كه در سال گذشته از ميان 4396 اخراجي كارگاه هاي فارس تنها براي 787 نفر در هيات هاي  حل اختلاف راي بازگشت به كار صادر شده، افزود:  نماينده اي كه غيراصولي به جامعه كارگري حمله مي كند به  اين آمارها هم توجه بكند.  دبير اجرايي خانه كارگر همچنين با نقل آماري در زمينه  كاريابي گفت: از ميان 198 هزار و 686 متقاضي كار در فارس  در سال هاي 71 تا 77 تنها 14017 نفر به كارگمارده  شده اند و 169 هزار و 66 نفر جذب بارز كار نشده اند. 
