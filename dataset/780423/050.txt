 نحوه برخورد با معضل ترافيك سوءالي است كه ذهن مسئولان و دست اندركاران امور ترافيك شهري را همواره بخود مشغول  كرده و هرازگاهي طرحي در اين زمينه ارائه مي شود كه  اجراي هيچ يك از آنها راهگشا نبوده است. شايد بتوان گفت  برنامه ريزيهاي به عمل آمده بطور مقطعي و زودگذر در شهرهاي بزرگ، اثر كمرنگي داشته اما كافي نبوده است.  در اين زمينه، كارشناسان فن، بهره گيري از افرادي را با عنوان پليس افتخاري ترافيك پيشنهاد مي كنند، كساني كه  صادقانه اما بطور ناشناس وارد صحنه مي شوند و به هنگام  تردد روزانه در شهر براين مهم نظارت مي كنند. بدون شك با توجه به اين كه مردمي كردن امور همواره با موفقيت همراه  بوده، مردمي كردن كنترل ترافيك نيز مي تواند بدون تحمل  هيچ هزينه اي براي دولت اگر نه بطور قطعي اما بطور نسبي  موفق باشد، مشروط برآنكه دست اندركاران حمل و نقل درون  شهري، آنرا قانوني و با جديت اجرا كنند.  حسين حميدي اصفهاني مدير برنامه ريزي و حمل و نقل  معاونت حمل و نقل شهرداري اصفهان به عنوان يك كارشناس با ارائه اين طرح براين باور است كه اگر خواهان ساماندهي  كامل سيستم حمل و نقل شهري هستيم، بايد 47 مورد ترافيكي  را به اجرا در آوريم كه خود به سرمايه كلان و حداقل 15 سال زمان نياز دارد.  او كه بر روي طرح مردمي كردن كنترل ترافيك با بهره گيري  از پليس افتخاري ترافيك، كار بسياري كرده است، مي گويد:  يكي از راههايي كه مي تواند در جلوگيري از تخلف رانندگان  بسيار موءثر باشد، ورود انسانهاي ايثارگر و با صلاحيت به  صحنه كنترل ترافيك است كه در بعضي از كشورها سالهاست  تجربه شده است.  به گفته وي اين افراد داوطلبانه و بدون دريافت هيچگونه  وجهي به هنگام تردد در سطح شهر خلافهاي رانندگان وسايل  نقليه را بدون اينكه آنها متوجه باشد، به مسئولين ذي ربط گزارش مي كنند. اعلام وجود اينگونه افراد در پوشش پليس  افتخاري ترافيك در جامعه از طريق وسائل ارتباط جمعي،  بدون شك مي تواند زنگ هشداري براي رانندگان خلافكار باشد.  براساس اين پيشنهاد جريمه متخلفان را نيز مي توان با توجه به برگهاي جريمه اي كه مسئولان راهنمايي و رانندگي  به استناد گزارشهاي پليس افتخاري ترافيك صادر مي كنند به  هنگام استعلام مالك خودرو براي انتقال سند و يا گرفتن  برگ عدم خلاف دريافت كرد.  اين كارشناس شرايط انتخاب پليس افتخاري كنترل ترافيك را برخورداري فرد از سلامتي جسمي و روحي كامل، آگاهي به  امور راهنمائي و رانندگي و داشتن حسن شهرت در محل سكونت  و يا كار، آشنا بودن به شهر، بي نيازي اقتصادي و نداشتن  سوابق سوء عنوان كرده و اضافه مي كند: با برگزاري يك  دوره آموزشي پس از تصويب طرح توسط مقامات ذي ربط،  مي توان از اين افراد در كنترل ترافيك كمك گرفت.  اين كارشناس، مواردي از جمله توقف دوبله، عبور از چراغ  قرمز، انحراف به چپ، خلاف جهت حركت در خيابانهاي يكطرفه،  گزارش تصادفات در صورتي كه قصد فرار در بين باشد و گزارش  پارك يا توقف وسايل نقليه در محلهاي ممنوعه را از جمله  مواردي بر مي شمرد كه پليس افتخاري ترافيك مي تواند به  راهنمايي و رانندگي گزارش دهد.  اصفهان- خبرنگارهمشهري 
