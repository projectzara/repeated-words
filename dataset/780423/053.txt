 گروه شهرستانها: حل مسائل با گفتگو، ارائه راه حلهاي  مناسب و فكر منطقي امكان پذير است.  به گزارش خبرنگار همشهري استاندار آذربايجان غربي در مراسم روز صنعت در اروميه همچنين گفت: اگر بخواهيم  استعدادها، ظرفيت ها، توانمنديها، مزيت ها، آرزوها و آرمانها با هم در يك فضاي واحد شكل بگيرند و باعث رونق و پيشرفت استان و كشور بشوند، بايد دست همكاري به هم بدهيم  و براي بخش صنعت شرايط مشاركت و زمينه فعاليت ايجاد كنيم.  استاندار آذربايجان غربي با اشاره به نگرانيهاي موجود در مقابل بروز اشكالاتي در مقابل امور اجرايي گفت: بحث هاي  امنيت و حمايت از سرمايه گذار، حمايت از توليدكنندگان و صنعتگران، پشتيباني هاي علمي از بخش هاي توليدي، بخش هاي  هماهنگي، دستگاههاي اجرايي و ساماندهي و نهادينه شدن اين  فعاليت ها در صدر برنامه و دغدغه هاي دولت قرار دارد.  وي كه در جمع صنعتگران استان سخن مي گفت افزود: صنعت يك  مسئله منحصر و انتزاعي نيست و مانند ساير مسائل كار و تلاش سيستمي و مشاركت جمعي را مي طلبد. ميرلوحي به كساني  كه به نام دلسوزي ضعف ها را بزرگ جلوه و سرمايه گذاران  را نگران و توليدكنندگان را مايوس مي كنند، هشدار داد و همه را به اتفاق و وفاق و همدلي فراخواند. 
