 گروه شهرستانها: ميراث فرهنگي مازندران از تخريب ساختمان  سابق دادگستري بابل جلوگيري كرد. مدير ميراث فرهنگي  مازندران به خبرنگار همشهري در ساري گفت: محدوده قديمي  شهر بابل يكي از زيباترين و محكمترين بافت معماري اسلامي  كشور را دارد كه هر قسمت از محدوده با كاربري مناسب خود ازجمله بازار قديم بابل، بازار روز و مسافرخانه هاي سنتي  در جاي خود قابل استفاده است و چنين بافتي در شمال كشور مشاهده نشده است. عبدالرضا مهاجري نژاد افزود: مسايل  اقتصادي و مالي نبايد امور فرهنگي را تحت الشعاع خود قرار دهد و شهرداري بابل بايد تلاش كند تا با حفظ بافت  قديم اين شهر، پيوند نسل امروز و آينده را با فرهنگ و ميراث گذشتگان خود حفظ كند. مدير ميراث فرهنگي مازندران  همچنين با استناد به موادي از اساسنامه ميراث فرهنگي  كشور، هرگونه اظهارنظر در مورد طرحهاي عمراني، جامع و تفصيلي در رابطه با مناطق فرهنگي و تاريخي و موافقت  نهائي درباره مكانها و محوطه هاي تاريخي را از وظايف  ميراث فرهنگي دانست و افزود: مالك اين ساختمان كه حدود يك قرن است قدمت دارد، مي خواهد با تخريب اين مكان،  كاربري آنرا تغيير دهد درحالي كه ميراث فرهنگي مازندران  آمادگي خود را جهت خريد و يا مشاركت در ترميم و بازسازي  آن اعلام كرده است. به گفته مهاجري نژاد اين ساختمان كه  از آجر ساخته شده، داراي معماري و تزئينات داخلي ويژه  دوره قاجار با شكل و شمايل دادگستري است. تزئينات داخلي  بنا هويت خاصي به آن بخشيده و در ساخت سردر ورودي، طاقها و پنجره ها از هنر معماري و ساختمان سازي عصر قاجار استفاده شده است.  كوتاه از سراسر كشور انتقاد از تاخير در اجراي بزرگراه تهران - رودهن  جاجرود- خبرنگار همشهري: بخشدار مركزي تهران با انتقاد از تاخير در اجراي بزرگراه تهران - رودهن توسط مسئولين  مربوطه گفت: هر هفته در حدفاصل تهران - رودهن شاهد تصادفات مرگباري هستيم كه خسارات جاني و مالي فراواني به  بار مي آورد اما با وجود اين كه مطالعات اجراي طرح  بزرگراه تهران - رودهن به اتمام رسيده، هنوز گامهاي عملي  در اين زمينه برداشته نشده است.  بهره برداري از پايانه مسافربري ايوانغرب ايلام- خبرنگار همشهري: پايانه مسافربري شهر ايوانغرب به  بهره برداري رسيد.  به گفته فرماندار ايوانغرب، براي ساخت و تكميل اين  پايانه مسافربري در وسعت 4 هزار متر مربع با 480 متر مربع زيربنا 300 ميليون ريال از اعتبارات عمراني استان و كمكهاي وزارت كشور هزينه شده است.  خطرات سوزاندن ضايعات كشاورزي  شيراز- خبرنگار همشهري: مدير كل حفاظت محيط زيست فارس  اعلام كرد: سوزاندن ضايعات كشاورزي پس از برداشت محصول  در مزارع، افزون بر تشديد آلودگي هوا، سبب بروز بيماري هاي ريوي، عروقي و قلبي خواهد شد.  پيراسته كه در كميته كارشناسي محيط زيست استان فارس سخن  مي گفت، افزود: اين وضعيت در رابطه با پديده اينورژن  (وارونگي هوا)در اقليمهاي بسته، مخاطره آميزتر است و در هر شرايطي انهدام ميكروارگانيسم هاي خاك و عوامل مفيد و موءثر طبيعي مزارع را در پي خواهد داشت.  وي با اشاره به شكواييه هاي متعدد اهالي شهرهاي مجاور كشتزارها در اين زمينه تصريح كرد: در صورتي كه توصيه ها و تذكرات در اين زمينه موءثر واقع نشود با متخلفان برابر مقررات رفتار خواهد شد.  واگن هاي مترو تهران وارد بندر شهيد رجايي شد    بندرعباس- خبرنگار همشهري: نخستين محموله از واگن هاي  متروي تهران كه ازكشور چين خريداري شده است، با كشتي  " ايران متين "به بندر شهيد رجايي حمل شد اين محموله  شامل 21 واگن يك طبقه است كه ظرف چند روز آينده از طريق  قطارهاي باري راه آهن جمهوري اسلامي به تهران منتقل مي  شود و بر روي خطوط ويژه متروي تهران قرار خواهد گرفت. 
