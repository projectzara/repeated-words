 شوراي شهر تهران، با محكوم كردن تهاجم به كوي دانشگاه،  پيشنهادهايي در زمينه ايمن سازي شهر در برابر رخدادهاي  مشابه ارائه كرده متن بيانيه به شرح زير است: تهاجم  نفرت انگيز عناصر خودسر و خشونت طلب به كوي دانشگاه  تهران و ضرب و شتم دانشجويان بي گناه، نهب و تخريب خوابگاه هاي دانشجويي و سرقت اموال دانشجويان كه در تاريخ معاصر ايران بي سابقه بوده است، موجي از حيرت و نفرت را در ميان شهروندان تهراني ايجاد كرد.  پي آمدهاي اين واقعه ناگوار و دهشتناك كه منجر به  ناآرامي هاي روزهاي اخير در محيط اطراف دانشگاه شد، در صورتي كه ادامه پيدا كند، مي تواند ابعاد گسترده تري به  خود بگيرد و فاجعه كوي دانشگاه تهران در ابعاد تازه تري  تكرار شود و نعمت امنيت كه پايه استوار و ضروري هر نوع  سازندگي است، مخدوش گردد. مقوله "شهرداري "و ارائه خدمات  شهري فرع و متكي بر" شهرباني "و برقراري امنيت شهر است و هنگامي كه نتوان آرامش شهر را برقرار كرد و خشونت هاي  سازمان يافته را از ساحت آن زدود، ارائه خدمات شهري و گرداندن چرخ معيشت مردم، با وقفه روبه رو خواهد شد.  شوراي اسلامي شهر تهران لازم مي داند در اين فرصت و شرايط حساس براي روشن شدن افكار عمومي نكاتي را كه لازم  مي داند بنا به وظيفه ملي و نمايندگي شهروندان عزيز تهراني، يادآور شود.  1- از زمان آغاز به كار جناب آقاي خاتمي و اجراء برنامه هاي اصلاحي دولت، مشخص بود كه دو نيروي معارض و متضرر از اين سياست ها و برنامه ها يعني خشونت طلبان  داخلي و تروريست هاي خارج نشين منافق در ائتلافي اعلام  نشده، تلاش خواهند كرد كه روند نوسازي سياسي و تقويت  نهادهاي مدني را مختل كنند كه ترور شخصيت هاي سياسي از طرفي و برهم زدن اجتماعات، حمله به اعضاي دولت، دستگير كردن روشنفكران و روزنامه نگاران، قتل دگرانديشان و روشنفكران و در نهايت، حمله ناجوانمردانه شبانه به  خوابگاه كوي دانشگاه از طرف ديگر از جمله برنامه هاي اين  ائتلاف اعلام نشده بوده است.  2- فاجعه كوي دانشگاه تهران و وقايع پس از آن از جمله  حوادث بي سابقه در تاريخ و سرگذشت مظلوميت علم و دانش در اين مرز و بوم بوده و به شدت احساسات عمومي و قلوب دانشجويان را جريحه دار كرده است. دانشجويان مدافعان  قانونمندي و برنامه هاي رئيس جمهوري هستند و امروز دفاع  از حقوق اساسي دانشجويان در چهارچوب تصريح شده در قانون  وظيفه همه ما و به خصوص شوراي اسلامي شهر تهران است. در اين خصوص اعضاي شوراي شهر تهران يك بار ديگر بر لزوم  پي گيري وقايع اخير كوي دانشگاه و حوادث پس از آن تاكيد مي كنند و از مقامات مسئول در اين امر مي خواهند، هرچه  زودتر نسبت به شناسايي، معرفي و محاكمه عوامل آن اقدام  كنند و مردم را در جريان اقدامات خود قرار دهند.  3- امروز كشور بيش از هر زمان ديگر به وحدت ملي و همدلي  همه گروه ها در جهت ريشه كني زمينه هاي تحركات اخير نياز دارد. يكي از وظايف هر حكومت حفظ امنيت همه شهروندان اعم  از موافق و مخالف است. امنيت و آزادي مختص موافقان هر حكومت نيست و اساسا" برخورداري از امنيت و آزادي حق همه  شهروندان و حتي مخالفان است.  4- حفظ امنيت شهروندان و جان و مال و حرمت آنان برعهده  نيروي انتظامي است. در اين خصوص لازم است نيروي انتظامي  كشور دراختيار يك نهاد مسئول قرار گيرد و در مقابل اعمال  و رفتار خود پاسخگو باشد50- در شرايط كنوني، كشور و نظام نياز به آرامش دارد، و هيچ كس نبايد نظام را تنها متعلق به خود بداند و به اسم آن به هر اقدامي دست بزند كه وهن نظام و به خطر افتادن جمهوري اسلامي باشد. همه  بايد بكوشند تا از اتفاقات ناخوشايندي كه به زيان نظام  تمام مي شود جلوگيري كنند، اما نبايد به عنوان دفاع از نظام راه را بر هرگونه اصلاحي بست، بلكه اصلاحات به صورت  تدريجي و ريشه اي براي تثبيت هرچه بيشتر كيان نظام و مصالح ملي امري ضروري است.  6- امروز بيش از هر زمان ديگري آقاي خاتمي به همراهي و پشتيباني ملت نيازمند است و لازمه اين امر داشتن ارتباط مستقيم بين مردم و رئيس جمهوري محبوب و منتخب خودشان است.  مطبوعات و رسانه ها در اين زمينه نقش عظيمي را تاكنون  ايفا كرده و به اطلاع رساني اقدام كرده اند اما جا دارد رئيس جمهوري راسا" و شخصا" در مورد مسائل كشور و به ويژه  حوادث اخير با مردم سخن گويد و بادادن اطمينان به آنها در پي گيري حوادث اخير و حوادث پيش از آن از جمله  قتل هاي زنجيره اي، اعتماد مردم را به نظام و دولت و كارآمدي دستگاه هاي اجرائي جلب كند.  7- شوراي اسلامي شهر تهران به حكم وظيفه اي كه مردم به  عهده آن قرار داده است در مورد حوادث اخير، خود را ملزم  به رسيدگي و پي گيري اين اتفاقات مي داند و پس از تكميل  تحقيقات و رسيدگي هاي خود، نتايج را به صورت صريح با مردم تهران در ميان خواهد گذاشت.  در خاتمه بار ديگر از همه مردم و به خصوص دانشجويان  مي خواهيم كه با كمال دقت مراقب جريانات مشكوكي كه قصد برهم زدن امنيت را دارند، باشند و هوشيارانه از هر اقدامي كه بهانه به دست خشونت طلبان مي دهد بپرهيزند. 
