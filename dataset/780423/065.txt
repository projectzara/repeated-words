 كميته ويژه رسيدگي به حادثه دلخراش خوابگاه دانشجويان  نتيجه تحقيقات را به ملت ايران اعلام خواهد كرد گروه سياسي: مجمع روحانيون مبارز با صدور اطلاعيه اي  درباره وقايع اخير بويژه درگيريهاي روز گذشته تهران  مواضع خود را تشريح كرد.  متن اطلاعيه اين تشكل سياسي به شرح زير است:  در شرايطي كه دانشجويان عزيز اين فرزندان رشيد شما ملت  مسلمان كه با درك حساسيت زمان و در پي اقدامات مجدانه  رياست محترم جمهوري و دولت خدمتگزار در پيگيري حادثه  تاسف بار خوابگاه دانشجويان كه همه اقشار جامعه را دعوت  به آرامش و خويشتن داري كردند تا كميته بررسي بتواند فاجعه رقت بار كوي دانشگاه را ريشه يابي نمايد دانشجويان  عزيز روز گذشته به تحصن خويش پايان دادند كه ما هم از اين اقدام هوشمندانه اين فرزندان انقلاب تشكر و تقدير مي نمائيم. متاسفانه گروههاي فرصت طلب دست به كار شده و عده اي افراد ناآگاه را تحريك به اعمال خلاف مصالح ملي و نظام اسلامي و خارج از eمحدوده قانون و تعرض به اماكن  عمومي متعلق به ملت كرده اند و به تشنج آفريني دامن  زده اند.  بدين وسيله خاضعانه از عموم اقشار و هموطنان عزيز تقاضا مي كنيم به پيام رهبر معظم انقلاب و رياست محترم جمهوري  اسلامي لبيك گفته و با هوشياري كامل با همكاري نيروهاي  مخلص امنيتي و انتظامي موجبات آرامش و امنيت را در تهران  و ساير مراكز برقرار سازند و عناصر آشوبگر و اخلالگري كه  به اقدامات ضدامنيتي و تخريبي دست مي زنند را به مقامات  مسئول معرفي نمايند. بديهي است كميته ويژه رسيدگي به  حادثه دلخراش اخير بنا به دستور رياست محترم جمهوري تا كشف و معرفي كليه عوامل و عناصر حادثه مذكور به كار خود ادامه داده و نتيجه تحقيقات خود را به ملت عزيز اعلام  خواهد كرد. 
