 گروه سياسي: در پي وقوع درگيريهاي چند روز گذشته در سطح  شهرهاي مختلف كشور انجمن اسلامي دانشجويان دانشگاه صنعتي  اميركبير با صدور بيانيه اي ضمن تاكيد بر خواستهاي  دانشجويان خواستار حفظ آرامش و پرهيز از حركات خلاف  قانون همگان شدند.  در بخشي از اين بيانيه كه به دفتر روزنامه همشهري ارسال  شده چنين آمده است: شدت فاجعه به وقوع پيوسته در روز حادثه و تهاجم به خوابگاه دانشجويان و شبها و روزهاي پس  از آن باعث شد كه بسياري از مردم در شهرهاي مختلف كشور براي ابراز همدردي با دانشجويان به راهپيمايي و تجمع دست  بزنند. در شرايط حاضر كه دانشجويان و گروههاي دانشجويي  تصميم گرفته اند تا درخواستهاي به حق و قانوني خود را از طريق روشهاي اصلاح طلبانه به پيش ببرند، شايسته است كه  تمامي مردم غيور ايران با عنايت به شرايط حساس كشور و تاكيدات رياست محترم جمهوري در مورد حفظ آرامش و احتمال  سوءاستفاده عناصر خودسري كه از هر فرصتي براي لطمه زدن  به پروژه اصلاحات سود مي برند و خطري كه از طريق اقدامات  احتمالي آنها حيات كشور را تهديد مي كند، خواست فرزندان  دانشجوي خود را بپذيرند و با حفظ آرامش و پرهيز از حركات  خلاف قانون، دولت جمهوري اسلامي را در برخورد با مسببين  جنايات چندروزه اخير و ادامه افشاي عناصري كه نويسندگان  و روشنفكران را به قتل رساندند، ياري نمايند. 
