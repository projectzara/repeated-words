 گروه سياسي: درپي بروز وقايع اسفبار خوابگاه دانشگاه  تهران، احزاب، گروهها، جمعيت ها، انجمن ها، سازمانها،  نهادها و... با صدور بيانيه هاي جداگانه اي ضمن محكوم  كردن حمله گروه فشار بر دانشجويان، خواستار برخورد جدي  با گروه فشار شدند.  خلاصه اي از بيانيه ها به شرح زير است:  هيات رئيسه مجلس شوراي اسلامي  هيات رئيسه مجلس شوراي اسلامي ضمن تقبيح اقدامات  خودسرانه و نارواي حمله به خوابگاه دانشگاه تهران و درخواست مجازات عاملين پيدا و پنهان آن اعلام مي دارد كه  در شرائط كنوني هر نوع حركت از سوي هر فرد و در هر پوشش  كه امنيت مردم غيرتمند و انقلابي را به مخاطره اندازد محكوم است از دانشجويان عزيز، گروههاي سياسي و رسانه هاي گروهي مي خواهيم نسبت به ايجاد آرامش و جلوگيري از گسترش اعمال تشنج زا تمامي مساعي خود را به كار گيرند.  مجلس خبرگان  دبيرخانه مجلس خبرگان روز سه شنبه با انتشار بيانيه اي  وقايع اخير كوي دانشگاه تهران را محكوم و بر ريشه يابي  كامل اين حادثه "تاخشكاندن ريشه هاي آن "تاكيد كرد.  در اين بيانيه كه نسخه اي از آن براي خبرگزاري جمهوري  اسلامي نمابرشد، نوشته شده است: فاجعه مصيبت بار كوي  دانشگاه تهران كه با تعدي به گروهي از دانشجويان و هتك  حرمت دانشگاهيان رخ داد، رهبر معظم انقلاب وملت غيور ايران را در اندوه فرو برد.  بيانيه اضافه مي كند: وقوع اين حادثه تاسف بار در اين  مقطع زماني كه نظام اسلامي بيش از هر زمان به آرامش و حركت قانونمند نيازمند است كاملا سوال برانگيز است.  در ادامه بيانيه نوشته شده است: در شرايطي كه همه  دلسوزان كشور دعوت به آرامش نموده و نظم و امنيت را بهترين بستر براي تلاش موفق دولت معرفي مي كنند، اقدام  خشونت بار عده اي فريب خورده به همراه پشتيباني  استكبارجهاني وصهيونيسم بين المللي، ابعاد پنهان اين  توطئه را آشكار ساخت و ازسوي ديگر نشان داد كه اين آشوب طلبان حرمت شكن از جامعه دانشگاهي كه سمبل  فرزانگي و فرهيختگي بوده و در اوج درك اجتماعي و درد ديني قراردارد مطرود مي باشند.  جامعه روحانيت مبارز تهران  حادثه تلخ و تاسف بار حمله به كوي دانشگاه تهران،  نه تنها حرمت حريم علم و دانش را شكست كه قلب رهبر عظيم الشان انقلاب اسلامي و هر ايراني مسلمان و متعهد و انقلابي را جريحه دار ساخت.  يورش شبانه به محل امن و آرام زندگي انسانها بويژه كانون  دانش و دانشجويي، عملي نابخردانه، بلكه كاري ددمنشانه  است، حتي اگر با نام و انگيزه دفاع از حريم اسلام و دفاع  از ولايت انجام گرفته باشد.  جامعه روحانيت مبارز تهران، ضمن ابراز همدردي با دانشجويان عزيز بويژه آنان كه مورد ضرب و شتم قرار گرفته اند، اين رفتار غيراسلامي و غيرانساني را شديدا"  محكوم مي كند، و از مسئولان محترم جمهوري اسلامي  مي خواهد كه با پيگيري دقيق و همه جانبه حادثه آفرينان  اين واقعه را شناسايي كرده و به ملت شريف ايران معرفي  كنند و مقصران را محاكمه و مجازات كنند، تا براي هميشه  ريشه حركتهاي مخرب و ضربه زننده به حيثيت انقلاب اسلامي  خشكانده شود.  حمايت نمايندگان حزبالله مجلس  از بيانات اخير رهبر معظم انقلاب نمايندگان حزبالله مجلس شوراي اسلامي با انتشار اطلاعيه اي از مردم براي شركت در تجمع روز چهارشنبه دعوت  كردند.  در نمابر ارسالي روز سه شنبه هيات رئيسه جلسه نمايندگان  حزبالله مجلس براي خبرگزاري جمهوري اسلامي آمده است:  حادثه مرموزي كه در روزهاي پنجشنبه و جمعه گذشته در كوي  دانشگاه تهران اتفاق افتاد، قلب پاك و رئوف رهبرانقلاب را به شدت آزرده و جريحه دار كرد و هنگامي كه ملت  بزرگوار و رشيد ايران سخنان دردمندانه و روشنگر حضرتش را مي ديدند و مي شنيدند همراه با حاضران در آن مجلس، اشك  تاثر و عشق و ايمان مي باريدند و صميمانه سلامت اين بزرگ  رهبر هوشيار و صبور را از خداي متعال درخواست مي كردند.  بسيج دانشجويي  دانشگاه علم و صنعت ايران  وقايع تاسف باري كه در روزهاي پنج شنبه و جمعه گذشته در كوي دانشگاه تهران اتفاق افتاد، موجب ايجاد عميق ترين  اندوهها براي همه آحاد ملت انقلابي ايران به ويژه عموم  دانشگاهيان گرديد.  حوادثي از اين قبيل توسط هر فرد يا گروهي كه صورت گرفته  باشد عملي غيرانساني و غيرقانوني است و يقينا" در نهايت  نتيجه اي جز ايجاد آشوب كه خواست دشمنان نظام مقدس  اسلامي مي باشد، به بار نخواهد آورد ما ضمن اظهار همدردي  با كليه آسيبديدگان و مصدومين اين حادثه تنفر و انزجار خود را نسبت به همه مسببين اين واقعه اعلام داشته و آنرا محكوم مي كنيم.  شوراي مركزي انجمن اسلامي دانشجويان دانشگاههاي فردوسي و علوم پزشكي مشهد بار ديگر دست استكبار جهاني و صهيونيسم از آستين  شبه نظاميان شب پرست و انصار خشونت و ارعاب و همچنين  پاره اي عوامل مزدور و خودسر در نيرويي كه بايد بواقع  حافظ نظم و امنيت اين كشور باشد بدر آمد و در سحرگاه  خونين جمعه 18 تيرماه 78، جمعي از بهترين گلهاي بوستان  انقلاب را در كوي دانشگاه تهران به خاك و خون كشيد و جامعه علمي و دانشگاهي كشور را عزادار نمود. با گذشت 20 سال از انقلاب اسلامي ملت ايران آيا هنوز نبايد ملت ما طعم شيرين امنيت و ثبات سياسي را بچشد؟ تا به كي بايد شاهد چنين حركات سبعانه و تصميم گيريهاي محفلي در اركان  مقدس نظام جمهوري اسلامي عليه ملت مظلوم و مسلمان ايران  باشيم؟ آيا افتضاح به بار آمده در جريان قتلهاي  زنجيره اي كافي نبود كه مسئولين نظام به فكر چاره بيفتند و اين غده سرطاني را ريشه يابي و نابود سازند؟ انجمن اسلامي پزشكان ايران  همانگونه كه ملت شريف ايران و جامعه دانشگاهي استحضار دارند طي چند روز اخير حوادث تاسف باري در كوي دانشگاه  تهران رخ داد كه دل هر انسان آزاده اي رابه درد مي آورد.  حوادثي كه موجب رنجش رهبر معظم انقلاب، مسئولين كشور،  دانشجويان و آحاد مردم مسلمان و شريف ايران شد. حركت  ناجوانمردانه اي كه با تهاجم به كوي دانشگاه و ضربوشتم  دانشجويان بيگناه و بي دفاع صورت گرفت، از سوي هر كس و در هر جايگاهي، محكوم و غيرقابل توجيه است.  بسيج دانشجويي دانشگاههاي تبريز ما ضمن محكوم نمودن هرگونه تعرض به ساحت مقدس علم، دانش  و دانشگاه انزجار خود را از عوامل آلت دستي كه حريم دانش  و دانشگاه را در راستاي تامين مطامع گروهي خود به آشوب و تشنج كشاندند، اعلام مي داريم.  تجمع و تظاهرات دانشجويان كرمانشاهي  ديروز گروه هايي از دانشجويان كرمانشاهي با تجمع در محوطه دانشكده علوم پزشكي كرمانشاه با سردادن شعارهايي  خواستار محكوميت عاملان وقايع كوي دانشگاه تهران و مجازات آنها شدند. 
