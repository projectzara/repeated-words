   نظر به اهميت نقش مهندسين در امر ساختمان سازي و توسعه  فضاهاي ساخته شده و رشد صنعت ساختمان در ايران و بخصوص  مسائل زيبايي شناسي، لازم به نظر رسيد تا پيشنهادي را در جهت ارتقاء نقش هر چه موءثرتر و كاراتر مهندسين در ارتباط با ساخت و سازهاي شهري كه بيشتر آنها داراي كاربري  مسكوني است، مطرح كنم.  ساخت و سازهاي شهري كه بخش عمده آن را كاربريهاي مسكوني  شامل مي گردد، داراي متراژهايي زير دو هزار متر مربع است  و اين ساخت و سازها با مداخله افراد غيرمتخصص و عمدتا"  ناوارد به فن ساختمان انجام مي گيرد و مهندسيني كه در خصوص طرح، محاسبات و نظارت انجام وظيفه مي كنند، بطور مستقيم در اجراي آنچه با اتكا به آموخته هايشان در نقشه ها ارائه مي دهند، در بسياري موارد بي تاثيرند و در برخي موارد نقشه ها سندهايي تشريفاتي هستند، لذا در بيشتر موارد شاهد ساختمانهايي هستيم كه اينگونه شكل  گرفته اند و هيچگونه مناسبتي با محيط پيرامون خود نداشته  و همچنين با معيارهاي معماري و شهرسازي و بخصوص  ساختمان سازي مطابقت ندارند و نه تنها زيبايي به محيط پيرامون خود اعطا نمي كنند و به نازيبا شدن سيماي شهري  كمك مي كنند بلكه باعث آزار ساكنين آن در اثر نقصان  امكانات و فضاي داخلي نيز مي شوند و شهر را به گونه اي  نمايان مي كنند كه هرچه بيشتر به سوي بي تناسب شدن پيش  برود.  آيا زمان آن فرا نرسيده است كه جلوي اين نابساماني گرفته  شود و شهر شكلي نظام دار و قانون مند براساس اصول علمي و زيبايي شناسانه به خود بگيرد؟ آنچه كه در خصوص يكي از متداول ترين و معمولي ترين  راههاي جلوگيري از فعاليت افراد ناوارد و كوتاه كردن دست  واسطه ها و بسازو بفروش هاي منفعت طلب به نظر مي رسد توجه به نقش اساسي مهندسين و ايجاد ميداني جديد براي  فعاليت آنان خواهد بود.  روش صدور پروانه ساختمان عمدتا" براي ساختمانهاي با زيربناي زير دوهزار متر مربع بدين گونه است كه بعد از انجام كارهاي اداري مهندس طراح نقشه هاي معماري و بعد از تصويب نقشه ها و انجام ساير مراحل اداري مهندس محاسب نقشه هاي محاسباتي را ارائه مي دهند و مهندس ناظر نيز توسط مالك با ارائه برگه تعهد نظارت به شهرداري معرفي  مي گردد و پس از آن خدا مي ماند و مالك ساختمان و يك  پروانه ساختمان كه نشان مي دهد او مي تواند عمليات  ساختماني خود را آغاز كند. اما در اين مرحله چه كسي  اجراي ساختمان را به عهده مي گيرد، آيا تاكنون ضوابطي  براي انتخاب يك پيمانكار از طرف شهرداري و يا هر ارگان  مسئول ديگري در ساخت و سازهاي شهري آن هم براي زيربناي  زير دوهزار متر مربع در نظر گرفته شده است؟ حقيقتا" كسي  كه عهده دار عمليات ساختماني مي گردد چه تعهدي دارد كه  كار خود را براساس نقشه هاي مصوب انجام دهد. بارها شاهد بوده ايم كه هرچه مهندس ناظر گزارشهاي متداول خود را به  شهرداري ارائه مي دهد ولي اگر مجري عمليات ساختماني خلاف  كرد چه اتفاقي مي افتد؟ بالاترين مرجع رسيدگي كميسيون  ماده صد است و در آخر گرفتاري براي مهندس ناظر و واي به  روزي كه او مشكل را نادانسته با تاخير در ارسال گزارشهاي  متداول براي خود ايجاد كند، يعني اوست كه بازخواست  مي شود. در اكثر موارد مالك با پرداخت جريمه اي به راحتي  به عمليات ساختماني خود ادامه مي دهد و بناي خود را هم  با قيمتي مناسب مي فروشد و سودش را نوش جان مي كند، او و مجري هيچگونه تعهدي در برابر عواقب كار خود احساس  نمي كنند و در نهايت يك سابقه سوء براي مهندس ناظر خواهد ماند و گروهي به سودهاي سرشاري نائل مي آيند، بدون اينكه  كوچكترين زحمتي در آموختن علم ساختمان به خود بدهند-  آنچه كه مهندس چندين سال براي آن زحمت كشيده است - واقعا"  چاره كار كجاست؟ كم نيستند مهندسيني كه در اثر روبه رو شدن با مسائلي مشابه آنچه كه ذكر شد، از كار نظارت و كارهاي اجرايي كه براي آن آموزش ديده اند، دست كشيده و به كارهاي ديگري كه سهل الحصول به نظر مي رسد روي  مي آورند.  اما هدف از اين مقدمه چيني ها چيست و چاره كار در خصوص  جلوگيري از ورود افراد ناوارد به امر ساختمان سازي كه به  نظر مي رسد يكي از مهمترين اهداف سازمان نظام مهندسي است،  چيست؟ پيشنهادي كه در ذيل به آن خواهم پرداخت در خصوص ساخت و سازهاي شهري براي پروژه هاي زير دو هزار متر مربع بنا است.  با توجه به آنچه در خصوص نحوه صدور پروانه ساختمان ذكر گرديد لازم بنظر مي رسد تا براي ساخت و سازهاي زير دو هزار متر مربع براي مهندسين حقيقي داراي پروانه اشتغال  در رشته هاي معماري و ساختمان كارتهايي به عنوان "كارت  پيمانكاري" صادر شود و در صورت نداشتن سابقه كار حرفه اي  و اجرايي، دوره هاي آموزشي كوتاه مدت براي آنها تدارك  ديده شود.  از طرف ديگر مالكين ملزم شوند با اين مهندسين قرارداد بسته تا با ارائه برگه هاي پيمانكاري آنها به شهرداريها و يا هر مسئول صدور پروانه، نام آنان در داخل پروانه  ساختمان به همراه مهندسين معمار، محاسب و ناظر ثبت گردد.  اين امر باعث خواهد شد تا علاوه براينكه ساخت و سازهاي  شهري به افراد متخصص در امر ساختمان واگذار مي شود، با توجه به تعهد و توانايي كه اين قشر به حرفه خود دارند،  مي توان شاهد آن بود كه اجراي ساختمان با مديريت و كيفيتي مناسب ارائه گردد. اين رويه از طرف ديگر دست  واسطه ها و افراد ناباب و ناوارد را قطع كرده و منافع  ناشي از آن را نه به جيب سودجويان بلكه در ميان صنف  زحمتكش مهندسين امر ساختمان اعم از مهندسين معمار و ساختمان و ساير رشته هاي وابسته جاري مي سازد و اين  سرمايه ها نه تنها از ركود صنعت ساختمان مي كاهد بلكه به  آنان اين فرصت را مي دهد تا هرچه بيشتر آموخته هاي خود را به منصه ظهور برسانند و روزبه روز شاهد شكوفايي  استعدادها و خلاقيت مهندسان خواهيم بود و چهره شهرهاي  خود را روزبه روز متوازن تر، زيباتر و چشم نوازتر خواهيم  ديد.  اميد آنكه اين شعار آرماني روزي باور همه شهرنشينان شود:  " شهر را مهندسين به كمك مردم مي سازند نه بساز و بفروش ها"  فرهاد روزبهي 
