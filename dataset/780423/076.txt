 با گرم شدن هوا استفاده مردم از پاركها نيز افزايش  مي يابد هوا رفته رفته گرمتر مي شود وحضور مردم در پاركها در جهت پاسخ به اين نياز روحي رواني به طبيعت و فضاي سبز و استفاده از زيبايي و آرامش بيشتر مي گردد.  صبح زود جهت تنفس عميق و هواخوري و ورزش و عصرها بعد از فراغت از كار و لختي استراحت اين حضور بيشتر از پيش است.  پاركها با هدف استفاده مردم طراحي و ساخته مي شوند اما اين ساختن همانند ساختن ساختماني نيست كه بعد از اتمام  كار به امان خدا رها شود بلكه ما هميشه باغبانان و كارگران سبزپوشي را در پارك مي بينيم كه در حال جنب و جوش هستند و سعي مي كنند بهترين شرايط زيست محيطي را براي همان چند لحظه حضور ما در پارك فراهم كنند.  خيابانهاي پارك را جارو مي زنند، سطل هاي زباله را تخليه  مي كنند، گلها، چمن و درختان را آبياري مي كنند و به  تعويض گلهاي خشكيده و پلاسيده مي پردازند. با توجه به  فصل، گلهاي مناسب فصلي مي كارند به وجين علفهاي هرز مي پردازند و سعي مي كنند در تمام لحظات تنوع گلها و گياهان پارك حفظ شود تا ما به حداكثر لذت بصري و روحي  برسيم و از گياهان، اين موجودات زنده "كه هميشه فراموش  مي كنيم آنها موجوداتي زنده هستند" لذت ببريم. اكثر گياهان برخلاف جانوران وسايل دفاعي ندارند و نمي توانند در مقابل جور ما بگريزند بنابر اين هميشه مظلوم واقع  مي شوند.  وقتي كه ما در پارك قدم مي زنيم هيچگاه نمي دانيم كه  هميشه افرادي دغدغه خاطر دارند كه مبادا ما روي چمنها راه برويم، گلها را زيرپاهايمان له كنيم، روي درختها با چاقو و وسايل برنده علامت بگذاريم و يا از پارك به نحو احسن استفاده ننمائيم.  مي گويند آنچه ما در كودكي مي آموزيم هرگز از خاطرمان  نخواهد رفت، وقتي با كودكمان به پارك مي رويم به  كودكانمان بياموزيم كه گلها را نچينند، روي چمنها بازي  نكنند، به طرف چراغهاي برق سنگ اندازي ننمايند.  نگهداري پاركها و فضاي سبز بخصوص در فصول گرم سال، كاري  بس مشكل و پرهزينه است. دفع آفات گياهي و مبارزه با بيماريها، بهداشت پاركها، آبياري مستمر چمن و گلها، هرس،  وجين علفهاي هرز، كوددهي و.. مسائلي هستند كه باغبانان  و كارشناسان فضاي سبز به آن مي انديشند تا به بهترين نحو ممكن محيط زيستي آرام، شاداب و با طراوت با هواي لطيفي  براي ما بوجود آورند. زحمات آنان را پاس بداريم.  مهندس تورج اميني 
