   گروه ورزشي: در سال 78 بيشتر كار بخش فرهنگي و آموزشي  سازمان تربيت بدني برپايه دو بخش تحقيقاتي، فرهنگي و آموزش مربيان استوار شده است.  بهرام افشارزاده معاون فرهنگي، آموزشي سازمان تربيت بدني  ضمن اعلام اين مطلب گفت ; در بخش فعاليتهاي فرهنگي و تحقيقاتي سعي داريم با استفاده از محققين مجرب، اطلاعات  آماري و پربار در اختيار مدرسان دانشگاه تربيت بدني قرار دهيم.  به عنوان مثال در سال 77 تعداد 30 جلد كتاب در رابطه با ورزش و علوم ورزش به چاپ رسانديم. براي اجراي كارهاي  فرهنگي تعدادي از روحانيون را دعوت به همكاري كرديم. در همين راستا هم از مهر ماه سال جاري كلاسهاي مربيگري در رشته هاي مختلف زير نظر سازمان تربيت بدني برگزار خواهد شد و به فارغ التحصيلان اين دوره چهارساله مدرك ليسانس  داده خواهد شد.  همچنين از شهريور ماه امسال يك دوره كلاس بازآموزي براي  مربيان برگزار خواهد شد و طي آن در هر هفته تعداد 200 تا 250 مربي مورد بازآموزي قرار مي گيرند.  بهرام افشارزاده در پايان گفت: اولين دوره المپياد و جشنواره فرهنگي ورزشي، ورزشهاي سنتي، بومي، محلي،  روستايي و عشايري كشور نيز از مرداد ماه تا بهمن سال  جاري برگزار مي شود. 
