 تحولات دو روز اخير تهران و برخي شهرهاي ديگر، مرز تقاضاهاي اصولي و حركت هاي تحريك كننده را نامعين و مبهم  كرده است و همين ابهام، ميدان را براي تصويرسازي هاي  نادرست و توطئه نمايانه از مطالبات به حق دانشجويان و ساير قشرهاي كشور فراهم كرده است بنا بر اين جداسازي  خطوط و تعيين حدود خواسته هاي جنبش قانوني دانشجويان و مردم از حركت هاي مشكوك، ضروري به نظر مي رسد:  1- اصل ماجرا اين است كه پنجشنبه شب گذشته، گروهي نظامي  و شبه نظامي به دانشجويان كوي دانشگاه يورش بردند و فاجعه اي آفريدند كه همه مسئولان كشور از جمله مقام معظم  رهبري و رئيس جمهوري و شهروندان، آن را نكوهش كردند.  2- پيرو اين حادثه، دانشجويان در كوي دانشگاه و مسجد دانشگاه تهران، اجتماع كردند و خواستار پيگيري موضوع در مراجع قضايي شدند اما اين گردهمايي نيز از تعرض گروه  فشار در امان نماند.  3- شوراي عالي امنيت ملي و وزارت كشور، شماري از عاملان  تهاجم به كوي دانشگاه را شناسايي و بازداشت كردند.  4- همزمان با جنبش اعتراضي دانشجويان، خيابان هاي تهران  صحنه راهپيمايي هاي اعتراضي سازمان نيافته، بي هدف و بدون رهبري گروه هاي پراكنده شد; به گونه اي كه حتي  توصيه هاي دفتر تحكيم وحدت به عنوان بزرگترين تشكل  دانشجويي نيز نتوانست تظاهركنندگان را از خيابان ها خارج  كند.  5- در اين ميان شماري از تظاهركنندگان كه به جنبش  دانشجويي ربطي ندارند به اعمالي دست زدند كه با آرمان ها،  برنامه ها و هدفهاي جنبش دانشجويي تعارض اساسي دارد.  آتش زدن خودروهاي دولتي و شخصي، هجوم به بانكها و اماكن  دولتي و نظاير آن، از جمله اين رفتارهاست.  6- پانزده گروه و حزب سياسي حامي رئيس جمهوري كه قصد داشتند براي تقبيح خشونت و بي قانوني، فردا در دانشگاه  تهران اجتماع كنند، به منظور پيشگيري از التهاب و ناآرامي احتمالي برنامه اجتماع خود را لغو كردند.  7- با وجود آنكه وزارت كشور پريشب اعلام كرده بود،  هرگونه راهپيمايي بدون مجوز ممنوع است و هيچ گروهي نيز دعوت به راهپيمايي نكرده بود، ديروز افرادي به خيابان ها ريختند و با نيروي انتظامي و نيروهاي بسيج درگير شدند.  مجموعه رخدادهاي ياد شده نشان مي دهد كه در تحولات كشور بايد سه نيرو را از هم تفكيك كرد و با هر يك از آنها منطبق با هدفهايشان برخورد كرد. گروه اول دانشجوياني  هستند كه هدفهاي تعريف شده و مشخصي دارند و بارها در بيانيه هاي خود بر آن تاكيد ورزيده اند اين خواسته ها عموما" درچارچوب قانون اساسي و منطبق با مصالح نظام است.  گروه دوم آشوبطلباني هستند كه بدون تعهد سياسي به نظام  و گروهها و احزاب قانوني، مي كوشند از آب گل آلود ماهي  بگيرند و آشوب را بهترين روش براي دستيابي به هدفهاي خود مي دانند. هدفهاي اين گروه چندان مشخص نيست اما رفتار آنها به صورت قهري، نظام سياسي را متزلزل و كشور را ناامن مي كند. عمده درگيريهاي ديروز توسط اين افراد با نيروهاي انتظامي رخ داد حضور عناصر غيرمسئولي كه خود را متولي ايجاد نظم مي دانند، به اين آشوب دامن زد و نگذاشت،  نيروي انتظامي با بهره گيري از آموخته هاي امنيتي علمي  خود مشكل را حل كند.  گروه سوم، مردم بي بضاعتي هستند كه گمان مي كنند با فضايي كه ايجاد شده است مي توانند خواسته هاي غيرسياسي -  و غالبا" اقتصادي - خود را مطرح كنند اما به علت آشوب و بلوا و نداشتن نمايندگاني در ميان گروهها و احزاب، شيوه  ابراز خواسته هاي خود را نمي دانند و ناخواسته به بخشي  از ارتش گروه دوم تبديل شده اند.  مرزهاي نامشخص گروههاي سه گانه ياد شده، خطري است كه  همزمان، نظام سياسي و جنبش دانشجويي را به خطر انداخته  است و احتمال رويارويي تراژيك ياران انقلاب در لابلاي  گرد و غبار اين ابهام، جدي است.  تنها راهي كه براي پيشگيري از چنين تراژدي پرهزينه اي  به نظر مي رسد، اين است كه نيروهاي دانشجويي بدون مجوز وارد خيابان ها نشوند تا نيروهاي امنيتي و انتظامي  بتوانند مرز اصلاح طلبان و آشوبگران را از هم تشخيص  دهند. در چنين حالتي بديهي است كه هيچ نيروي غيرمسئولي  نيز حق ندارد به نام دفاع از نظم و قانون، به خيابان  بريزد و بر آتش آشوب و كينه ناخواسته، هيزم افكند. 
