   به مناسبت سالگرد درگذشت عمادالكتاب، استاد خوشنويسي  (26 تير) در ميان شهرهاي باستاني ايران ري از اهميت ويژه اي  برخوردار بوده است اين شهر از عهد باستان همواره مركز توجه سلسله هاي مختلف در طول اعصار و قرون بوده، عهدي كه  مردم ايران خداوند يكتا را به دنبال زرتشت در آتشكده ها مي پرستيدند. ري به صورت رگ و رگا در متون اوستا خودنمائي مي كند. امروزه خرابه ها و تپه هاي اطراف ري  گنجينه هاي آن روزگاران را در خود نهفته دارد و هر متفكري را در جيب انديشه فرومي برد.  گوهر مردمي و كون و كرم شاه بلاد ري بود ري، كه چوري در همه عالم نبود در تاريخ معاصر ري در همسايگي تهران - پايتخت قاجاريه -  نقش فعال و شگفت انگيز خود را ايفا مي كند، به همين علت  در طول ساليان متمادي شخصيت هاي علمي، ادبي، مذهبي،  سياسي و هنري كه تحول شگرفي را در فرهنگ و تاريخ ما به  جا نهاده اند در اين شهر آرميده اند بزرگاني كه در عصر خود مركز توجه حكومت ها، خواص و عوام بوده اند و به  مصداق" شهري است پركرشمه و خوبان زشش جهت "هريك در شاخه اي از علوم و فنون... يكه تاز ميدان بوده و گوي  سبقت را از سايرين ربوده و عاشقان و شيفتگان قوم را اسير و مجذوب نازك خياليهاي خود ساخته اند. از ميان بزرگان و هنرمنداني كه در اين شهر كهن روي در نقاب خاك كشيده و نداي خالق را لبيك گفته اند مي توان از استاد يگانه خط و خوشنويسي زمان ميرزا محمدحسين سيفي قزويني(عمادالكتاب) نام برد. يگانه استاد مسلم خوشنويسي دوران، كه تاكنون  كمتر از وي ياد شده ولي بيشترين تاثير را در خوشنويسي  امروز داشته است.  استاد عمادالكتاب، كه به حق مي توان وي را يكي از نوابغ  عصر به شمار آورد، حلقه اتصال خوشنويسان ايران امروزي با بزرگ مرد تاريخ هنر خط، ميرزا محمدرضا كلهر است.  به مصداق فرموده شيخ علاءالدوله سمناني:  هر رند كه در مصطبه مسكن دارد بوئي ز من سوخته دامن دارد هرجا كه سيه گليم و آشفته دلي است  شاگرد من است و خرقه از من دارد ميرزا محمدحسين سيفي قزويني معروف به عمادالكتاب در 1240 شمسي در قزوين ديده به جهان گشود، ايشان اگرچه شاگرد مستقيم ميرزاي كلهر نبود، لكن مي توان گفت از مريدان  آستان هنر تاريخ خوشنويسي(كلهر)است. به جز وي كسي به  اين شيوائي، مكتب كلهر را هدايت و رهبري نكرد. شادروان  عمادالكتاب ابتدا با خط نسخ مشق را آغاز كرد، ولي بعد به  نستعليق روي آورد. وي در انواع خطوط نستعليق، شكسته، ثلث  و نسخ خفي و جلي استادانه قلم مي زد. استاد علاوه بر خوشنويسي در نقاشي آبرنگ هم چيره دست و توانا بود. نمونه  آن تصوير خود اوست كه ماهرانه آن را نقاشي كرده است.  شيوه اي كه عمادالكتاب پي ريزي كرد، برخاسته از مكتب كلهر بوده. وي حروف و كلمات خطوط ميرزا را توسط ذره بين،  بزرگ مي كرد و از روي آنها مشق مي نمود. او براي نشر اين  مكتب زحمات زيادي متحمل شد. رسم المشق هايش حكايت از اين  هنرنمائي و سبك اعجابآور دارد كه هنرشناسان را مبهوت  كرده است.  او در طول حيات پرفراز و نشيب خود شاهكارهاي متعددي به  يادگار نهاده كه از آن جمله مي توان به شاهنامه حكيم  ابوالقاسم فردوسي و كتيبه هاي مقبره وي در طوس اشاره كرد كه لقب عمادالكتاب را براي استاد به ارمغان آورد. همچنين  سياحت نامه استانلي به آفريقا، اوصاف الاشراف، ترجيع بند هاتف اصفهاني و يك دوره رسم المشق، كتيبه هاي سردر حضرت  عبدالعظيم مقابل صحن حمزه بن موسي بن جعفر، كتيبه سر در ورودي مدرسه عالي شهيد مطهري(مسجد سپهسالار)كتيبه هاي  صحن خانقاه و مقبره صفي عليشاه و كتيبه سر در ورودي  بيمارستان فيروزآبادي در شهر ري از يادگارهاي اوست.  شاگردان و خوشه چينان شيوه عمادالكتاب بدون شك همه از استادان مسلم خط و خوشنويسي مي باشند و خيل عظيم  خوشنويسان امروزي از تربيت يافتگان اين بزرگوار به شمار مي روند. از معروف ترين شاگردان استاد مي توان روانشاد استاد علي اكبرخان كاوه، شادروان استادحسن زرين خط،  مرحوم استاد ابراهيم بوذري، مرحوم علي منظوري حقيقي،  مرحوم علي آقاحسيني، تقي حاتمي، سيدابوالفضل موسوي كجوري،  محمد افضلي و مرحوم محمدتقي كمال را نام برد كه هركدام  در تربيت شاگردان و پيشبرد اين هنر سهمي داشته و از خودگذشتگيهاي وافري نموده اند.  استاد عمادالكتاب به دليل عضويت در كميته مجازات مدتي در زندان محبوس بود. به همين علت برخي آثارش در زندان كتابت  شده و تعدادي از سياه مشق هاي او به عبارت  " مشق العبدالمحبوس "،" في سجن "ختم مي شود كه حاكي از عشق  و اهتمام او به كتابت حتي در گوشه هاي تاريك و نمور زندان مي باشد.  البته از قديم الايام مكتب مشق استادان راستين اين عرصه  مجلس مشق و سياست بوده است. براي نمونه مي توان به استاد كلهر اشاره كرد كه جز به حاج محمد نجم آبادي به كسي  اقتدا نمي كرد وي از بلندنظري سرتعظيم و تسليم به كسي  فرونمي آورد. همواره از همراهي با خود باختگان و وطن فروشان سر باز مي زده، تا به جايي كه دعوت ناصرالدين  شاه قاجار را براي كار كتابت در وزارت انطباعات نپذيرفت،  به مصداق فرموده خواجه شيراز كه:  ما آبروي فقر و قناعت نمي بريم  با پادشه بگوي كه روزي مقرر است  مرحوم عمادالكتاب داراي ذوق و قريحه شاعري نيز بود، غزل  ذيل كه در زمان احمدشاه و در زندان سروده شده است، حكايت  از طبع لطيف و فكر بسيط استاد دارد:  از عشق وطن ديده و دل خون شدني بود آن به كه به فتواي تو شد چون شدني بود از باده بيگانه پرستي همه نوشيد شد تلخ به آن كام كه مسجون شدني بود اين ملك تو را ملعبه شاه نمي كرد گر چهره فرزين تو گلگون شدني بود بگذاشت به بيگانه سراي جسم و سيروس  زان ره كه خود از دايره بيرون شدني بود هرگز نزدي نغمه بيداد مخالف  گر ناله عشاق همايون شدني بود مسكن نشدي محبس ويرانه به سيفي  گر ناله مردم همه موزون شدني بود مرحوم عمادالكتاب در خصوص اهداف والاي خود براي تحرير رسم المشق مي نويسد:  " من به زندگي گمنام و حيات كم عرض و طولي كه فقط در تعيش  و نقش و نگار فناپذير طبيعت غوطه ور باشد دلخوش نبودم.  من پي بردم كه در علت نمائي خلقت وقتي مي توانم داخل و سهيم باشم كه به فلسفه ايجاد كاملا" واقف بوده، بدانم  بشر داراي چه تكاليفي است. خوشبختانه به دقايق اين لطيفه  مستحضر و خوب دريافتم كه لذت و شيريني حيات فقط نام نيك  و آنكس مي تواند دعوي انسانيت نمايد كه نسبت به جامعه  خدمتگذار و آثار مفيدي براي ملت خود به يادگار بگذارد.  در تحت تاثير همين افكار در بيست سال قبل رسم المشقي  ترتيب و هموطنان من تصديق دارند كه يكي از نفيس ترين  آثار من بود، اينك همان را با اسلوب بهتري تجديد و يادگار مي گذارد، ابن محمد، حسين عمادالكتاب سيفي 1302 شمسي. " شايد به جرات بتوان گفت، كه وي اولين هنرمندي است كه  اقدام به نگارش رسم المشق به شيوه معمول و مرسوم نموده  است.  اين استاد فرزانه پس از 75 سال زندگي پرثمر در تاريخ 26 تيرماه سال 1315 شمسي در تهران روي در نقاب خاك كشيد.  آرامگاهش در شهر ري منتهااليه ضلع جنوبي امامزاده  عبدالله مي باشد. بر روي سنگ مزار او، اين اشعار خودنمائي مي كند:  ديدي آخر چسان رفت زوار جهان  عماد سيفي كه بود مرد هنرمند و داد داشت خطي خوبتر ز خط و خال بتان  به خوش خطان جهان بود مهين اوستاد عمرش هفتاد و پنج درين سراي سه پنج  ديد بسي درد و رنج نديد روي مراد اميد است، دوستداران هنر بخصوص انجمن خوشنويسان ايران و شهرداري منطقه در تجليل از اين هنرمند بزرگ مقبره شايسته  و درخوري را براي مدفن وي احداث كنند تا مرور زمان و تغييرات احتمالي در اين قبرستان باعث از ميان رفتن  آرامگاه آن شادروان نشود.  اي صدراجل اي بتو اميد عباد در عهد توام به خط مسلم چو عماد گر گفت كسي كم ز عمادم به عناد اين صفحه و اين بنان و اين كلك و مداد بهمن خيري 
