 گروه علمي فرهنگي: با پيام وزير فرهنگ و ارشاد اسلامي،  دومين همايش سراسري فردوسي و شاهنامه با حضور جمعي از استادان دانشگاه و شخصيتهاي فرهنگي كشور در سينما تئاتر شهرستان اليگودرز برگزار شد. به گزارش خبرنگار همشهري از خرم آباد، در بخشي از اين پيام آمده است: مايه مباهات  است كه همكارانم در اداره كل فرهنگ و ارشاد اسلامي  لرستان، حلقه وصلي شدند تا ديگربار دوستداران فرهنگ و تمدن ايراني و اسلامي، در مجلس انس و علم به بررسي ابعاد شخصيت حكيم بزرگ ابوالقاسم فردوسي بپردازند. بي ترديد در روزگار امروز كه تحولات پرشتاب، عرصه روابط اجتماعي و فرهنگي را در معرض دگرگوني قرار مي دهد، نياز به  تكيه گاهي معنوي و فرهنگي داريم كه ما را به هويت انساني  خود پيوند بزند، حكيم توس و كتاب سترگش اساسي ترين  موءلفه اي است كه ما را به اين سرچشمه عظيم رهنمون مي شود.  از اين رو، فردوسي شناسي براي ملت ما تنها روشن كردن  زاويه هاي تاريك از تاريخ و تمدن ايران نيست، گرچه اين  امر نيز در جاي خود لازم و سودمند است، بلكه فردوسي و شاهنامه شناسي، به واقع شناخت گذشته است براي تصميم گيري  سفر به آينده فرهنگي، آينده اي روشن و پرتلالو كه آفاق  آن، از هم اكنون پيش چشم انسان ايراني گشوده شده است. در پيام وزير فرهنگ و ارشاد اسلامي همچنين آمده است:  نامگذاري سال 2000 به نام سال گفتگوي تمدنها به پيشنهاد رئيس محترم جمهوري اسلامي ايران به معناي سهيم شدن ايران  با فرهنگ كهنسالش، در معماري فرهنگي جديد است و اين  معماري، بدون درك معقولانه فرهنگي ديروز و امروز و توانايي انتقال ارزشها به زمانها و جوامع ديگر،  امكان پذير نيست. فردوسي و شاهنامه او تركيب متوازن  ارزشهاي انساني است كه در عين بومي بودن و هويت انسان  ايراني داشتن، قابل انتقال به جوامع و زمانهاي ديگر است. 
