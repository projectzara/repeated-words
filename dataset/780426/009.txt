 گروه اقتصادي: اگر خواسته هاي دانشجويان با سلامت رسيدگي  شود تاثير زيادي در ايجاد فضاي اعتماد براي جذب سرمايه هاي خصوصي داخلي و خارجي به سوي توليد دارد.  دكتر مهدي صحرائيان استاد اقتصاد ايران و عضو انجمن  اقتصاددانان در گفت وگو با خبرنگار ما افزود: حمله به  خوابگاه دانشجويان نشانه ناامني و وجود يك گروه غير قابل  كنترل در كشور است كه مي تواند باعث ايجاد شك و ترديد در صاحبان سرمايه داخلي و خارجي شود.  در حوادث بعد از اين حمله نيز كه تظاهرات به خيابان ها كشيده شد نوعي بي ثباتي سياسي را به نمايش گذاشت. اين  مسئله كه حوادث ياد شده حقيقي بوده يا نه مسئله ديگري  است اما به هر حال اين رويداد مي تواند تاثير منفي خود را در چهره اقتصاد ايران و امنيت سرمايه باقي بگذارد.  دكتر صحرائيان افزود: صاحبان سرمايه داخلي و خارجي با يك  علامت سئوال بزرگ مواجه شده اند و آن اينكه آيا سرمايه  در ايران از امنيت برخوردار است يا نه.  در علم اقتصاد اصلي وجود دارد به نام "ضريب تكاثر" هرگاه  شما در يك گوشه اي از جريان گردش اقتصاد ملي يك تحريك  كوچك ايجاد كنيد، اين تحريك كوچك موج وار بر همه سطوح  فعاليت هاي اقتصادي تاثير مي گذارد.  در پي حوادث دانشگاه مي توانيم شاهد افزايش نرخ تورم به  دليل عدم اعتماد شهروندان به آينده باشيم. علاوه بر اين  چنين حوادثي در توليد آثار منفي مي گذارد. صاحبان صنايع  كه درصدد بودند فعاليت هاي خود را توسعه دهند، در انتظار ثبات مي مانند و توليد را افزايش نمي دهند.  مسئله ديگري كه از اين حوادث ناشي مي شود هجوم صاحبان  سرمايه به بازار ارز است اين امر به هر دليل، چه رواني،  و چه درست و يا غلط در بين صاحبان سرمايه بوجود آمده و همانطور كه شنيده شده برخي افراد شناخته شده تا 10 ميليون دلار ارز خريداري كرده اند. اين امر از تاثير رواني منفي آشوبهاي روزهاي اخير ناشي مي شود كه براي  تبديل ريال به پول محكم تر صورت مي گيرد.  اين حوادث در سطح اشتغال كشور نيز تاثير بسيار بدي  مي گذارد، حجم سرمايه گذاري كاهش مي يابد و عدم اعتماد به آينده فعاليت هاي اقتصادي مولد را متوقف مي كند. در نتيجه اين شرايط فرصت هاي شغلي جديد بوجود نمي آيد و دولت نيز كه درگير حوادث و بحران هاي سياسي است همه تلاش  خود را به جاي مسائل اقتصادي و توليد صرف كنترل بحران و حوادث ناشي از آن مي كند كه تاثير سوء اين امر نيز روند برنامه ريزي و سرمايه گذاري دولت را كند مي كند و در نتيجه برنامه هاي اقتصادي دولت به تاخير مي افتد و فرصت هاي شغلي جديد ايجاد نمي شود و به بيكاري دامن زده  مي شود.  دكتر صحرائيان عضو و بنيانگذار انجمن اقتصاددانان ايران  در ادامه افزود: وقتي كه يك گروه غير قابل كنترل به نام  گروه فشار حضور ملموس در جامعه داشته باشد و در درون  نيروهاي رسمي حافظ امنيت در جامعه نيز خودسري ديده شود،  مالكيت سرمايه متزلزل مي شود و صاحبان سرمايه ترجيح  مي دهند كه سرمايه خود را به كشوري ببرند كه اوضاع به  طور كامل تحت كنترل دولت و قانونمند است.  مشابه جريان رسيدگي به ثروت هاي باد آورده كه بانك  مركزي در همايش فروردين ماه سال گذشته اعلام كرد، طي اين  رويداد 2 ميليارد دلار سرمايه از كشور خارج شده است.  دكتر صحرائيان در ادامه تاكيد كرد كه براي جلوگيري از تاثير منفي اين حوادث و پيشگيري از رخدادهاي ناگوار اقتصادي، دولت آقاي خاتمي بايد با سرعت ضمن برآورده كردن  خواسته هاي قانوني دانشجويان و پاسخگوئي به آن از كشدار شدن بحران و اعتراض ها جلوگيري كند و با اعتمادسازي  موانع آثار سوء اقتصادي اين حوادث را برطرف كند. 
