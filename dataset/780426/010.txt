 خبرگزاري جمهوري اسلامي: دو كارشناس ارشد سازمان خواربار و كشاورزي ملل متحد(فائو)روز پنجشنبه براي بررسي وضعيت  خشكسالي زراعي درايران و راه هاي كاهش اثرات آن و مقابله هاي آتي عازم تهران شدند.  اين دو كارشناس ماموريت دارند تا در مدت كمتر از يك ماه  اقامت خود باكمك دستگاه هاي مربوط ايراني گزارشي تهيه  كنند تا براساس آن كمك هاي فائو در اختيار ايران قرار بگيرد.  دكتر محمدسعيد نوري نائيني نماينده دائمي ايران نزد فائو كه انجام سفر اين دوكارشناس را فراهم ساخته است در گفت وگو با نمايندگي "ايرنا" در رم همچنين افزود:  كمك هاي فائو پس از تهيه گزارش كارشناسان اعزامي فقط در زمينه فني و مشاوره اي خواهد بود.  وي كارشناسان ياد شده را متخصص برنامه ريزي آبياري و اصلاح نباتات معرفي كرد و افزود كه آنها در سفر به ايران  چگونگي كمك هاي كوتاه و بلندمدت فائو را به ايران براي  مقابله با خشكسالي و اثرات آن ارزيابي مي كنند.  به گفته نوري، در راه حل كوتاه مدت گروه اعزامي كمك براي  برطرف سازي اثرات خشكسالي جاري و در كمك هاي درازمدت،  پيش گيري و مقابله برنامه ريزي شده، لحاظ شده است. 
