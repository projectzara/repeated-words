 اخبار اقتصادي شبكه تلويزيوني "سي ان ان "چهارشنبه شب در زمينه تحولات سياسي در تهران و تاثير آن به روي  سرمايه گذاري هاي خارجي در ايران گزارشي را پخش كرد.  به گزارش واحد مركزي خبر به نقل از شبكه تلويزيوني "سي ا ن ان "ناآرامي هاي چند روز اخير ايران هنوز تاثيري بر تجارت دولت هاي غربي در ايران نگذاشته است اما شركت هايي  كه با ايران داد و ستد دارند سرگرم بررسي تحولات ايران  هستند.  گزارشگر سي ان ان مي گويد: ادامه تظاهرات در ايران و مشكلات سياسي كه همچون كلاف سردرگم شده اند شايد موجب دلسردي برخي سرمايه گذاران غربي شود، اما مسئولان اجرايي  شركت هاي نفت و گاز در پايان كنفرانس چهارشنبه خود گفتند ريسك سياسي در مقابل منافع بالقوه اي كه از سرمايه گذاري  در ذخاير ارزنده و گسترده نفتي ايران عايد مي شود قابل  اغماض است 90 درصد نفت جهان و 15 درصد گاز طبيعي جهان در اين كشور قرار دارد كه ذخايري ارزشمند و قابل قبول براي  سرمايه گذاران غربي و خود ايران است. منوچهر تكين از مركز بين المللي مطالعات انرژي مي گويد: نزديك به هشتاد درصد از درآمد خارجي ايران از ناحيه نفت تامين مي شود و اطمينان از فعاليت بخش مربوط به صنعت نفت و گاز بسيار مهم است، زيرا بايد اطمينان يافت كه نفت به طور مستمر توليد مي شود و آماده صادرات با مديريت خوب است. گزارشگر سي ان ان با اشاره به پروژه هاي نفت و گاز در دست اجراي  ايران مي گويد: در حال حاضر چهار پروژه بزرگ نفت و گاز در حوزه هاي نفتي ايران در دست اقدام است. ابتدا توسعه  حوزه نفتي سيري توسط شركت نفتي فرانسوي "توتال - فينا"  انجام مي شود پس از آن پروژه پارس جنوبي است كه دو ميليارد دلار ارزش دارد و مشتركا" توسط شركت هاي نفتي  " توتال - فينا" "پتروناس "و" گاسپروم "به ترتيب از فرانسه،  مالزي و روسيه اجرا مي شود.  حوزه نفتي بلال توسط شركت فرانسوي الف و شركت كانادايي  بووالي توسعه مي يابد و در پايان حوزه نفتي دورود توسط شركت فرانسوي "الف "و" اني "ايتاليا توسعه خواهد يافت و چهل و دو پروژه ديگر توسعه اي نيز در مرحله مذاكره اند كه به عقيده تحليلگران اين مذاكرات متوقف نخواهند شد.  ميشل اعلا از كالج سلطنتي مي گويد: بخش نفت در اقتصاد ايران نقش حياتي دارد. به همين خاطر ايران به دنبال جلب سرمايه گذاري خارجي در اين بخش وحفظ توليد خود است و هر اتفاقي در ايران بيافتد از اهميت و حياتي بودن صنعت نفت  و گاز ايران كم نمي كند. 
