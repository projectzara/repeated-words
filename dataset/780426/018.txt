 در يك جمعبندي كلي، مي توان به اين نتيجه رسيد كه سهم هر ايراني از بابت ضايعات نان در طول سال سه هزار تومان است  كه خود رقم قابل توجهي را تشكيل مي دهد. ضايعات نان را بايد در ابعاد گسترده تري از مرحله تهيه بذر گندم، كاشت،  برداشت محصول و پرداخت يارانه هاي گوناگون تا زماني كه  گندم تبديل به آرد و آرد تبديل به نان شوددرنظر داشت.  بديهي است اين زيان ها، متوجه اقتصاد كشور ما مي شود و درواقع همه مردم متحمل چنين خساراتي مي شوند. در بررسي  علل گوناگون ضايعات نان مي توان به عواملي ازقبيل نوع  آرد، نوع پخت و مهارت در پخت را درنظر گرفت و براي  چاره انديشي در اين زمينه بايد به تناسب مشكلات موجود،  راه حل ها را جستجو كرد.  واقعيت اين است كه ما در مرحله اي بينابيني ميان پخت  سنتي و ماشيني نان قرار داريم و واحدهاي نان ماشيني ما هنوز مرحله آزمون و خطا را مي گذرانند. از سوي ديگر دستيابي به كارخانه هاي نان پزي در چشم انداز دوردستي  قرار دارد و مستلزم صرف هزينه ها و اعتبارات سنگيني  مي باشد. به هرحال براي جلوگيري از ضايعات نان و هدر رفتن محصول استراتژيك گندم بايد هرچه زودتر چاره انديشي  كرد و جلوي خسارات را گرفت.  همچنان كه در بخش نخست اين گزارش گفته شد، در سال هاي  نخست اجراي برنامه اول توسعه در فاصله سال هاي 1368 تا 1372 توليد گندم در ايران از افزايش قابل توجهي برخوردار بود و به رقمي حدود 11 ميليون تن رسيد اما در همان زمان  مسئله كمبود سيلو براي ذخيره سازي گندم پيش آمد و اين  معضل هنوز برطرف نشده است. تاثير اين مشكل بر كيفيت نان  قابل بررسي مي باشد. نانوايان باتجربه مي گويند، براي  آنكه گندم قابل تبديل به آرد مرغوب و همچنين نان مرغوب باشد بايد، حداقل به مدت 2 ماه در انبار يا سيلو بماند،  اما درحال حاضر بخش قابل ملاحظه اي از گندم به صورت تازه  تحويل واحدهاي آردسازي مي شود و به طور طبيعي با اين  محصول نمي توان نان مرغوب پخت. كارشناسان نيز بر اين  باورند كه براي ذخيره سازي مناسب گندم در كشور بايد تعداد و ظرفيت سيلوها افزايش يابد.  به اين ترتيب اگر براي توليد آرد مرغوب مشكلات و موانع  برطرف شود، براي جلوگيري از ضايعات نان، توجه و دقت در مرحله پخت نيز بسيار ضروري است. در مورد نامرغوب بودن  برخي نان ها، "احساني "يك نانواي باتجربه مي گويد: "نقش  خميرگير و چونه گير در نانوايي ها براي عمل آوري خمير و توليد نان بخصوص در شكل سنتي آن بسيار مهم و چشمگير است. " وي مي افزايد: در وضعيت كنوني به اين دليل كه  توليدكنندگان نان در تعيين قيمت آن دخالت چنداني ندارند،  ترجيح مي دهند كه به جاي استفاده از خميرگير و چونه گير ماهر كه در عين حال دستمزد بالايي مي طلبند از افراد كم تجربه با دستمزد كمتر و طبعا" با مهارت كمتر استفاده  كنند كه خود باعث كاهش كيفيت نان مي شود.  مهندس سارا عاشوري كارشناس صنايع غذايي مي گويد:  استفاده بيش ازحد از پاره اي افزودني ها و همچنين نمك به  كيفيت نان به شدت آسيب مي رساند. وي مي افزايد: در بعضي  از واحدهاي نانوايي براي عمل آوري سريع خمير به ناچار از جوش شيرين استفاده مي كنند. استفاده بي رويه از اين ماده  شيميايي براي سلامتي انسان زيان آور است. به گفته اين  كارشناس، استفاده بي رويه از جوش شيرين در پخت بعضي  نان ها مثل نان شيرمال ظاهر خوش آب و رنگي به آنها مي بخشد. اما به هرحال زيانمند است. وي بر اين باور است  كه كارشناسان و بازرسان بهداشت بايد استفاده از افزودني ها در پخت نان را تحت نظارت خود درآورند. " ضايعات نان يك مسئله ساده نيست. زيرا سالانه صدها ميليارد ريال به اقتصاد كشور آسيب مي رساند اين زيان ها دسترنج توليدكنندگان روستايي و امكانات گوناگوني را كه  دولت براي تهيه و توليد نان در اختيار بخش هاي گوناگون  توليد قرار مي دهد شامل مي شود. لاستيك ارزان براي  خودروهاي ويژه حمل گندم در سراسر كشور، سوخت ارزان براي  نانوايي ها، تامين قطعات يدكي و ماشين آلات براي  كارخانه هاي آردسازي ازجمله اين هزينه هاست كه براثر ضايعات نان به اقتصادملي ما تحميل مي شود.  سيدفخرالدين بلادي كارشناس بخش ارتباطات به استناد آمار مي گويد: به طور ميانگين هر خانواده ايراني در روز 2850 گرم نان خريداري مي كند و بر پايه همين آمار 958 گرم از نان هاي خريداري شده در هر خانه تبديل به نان خشك مي شود و باتوجه به تراكم جمعيت در تهران به طور تقريب 33 درصد از ضايعات نان را فقط خانواده هاي تهراني به وجود مي آورند. با اين حساب هر خانواده در سال 350 كيلوگرم  نان را تبديل به ضايعات مي كند. به گفته "بلادي "در زمينه جلوگيري از ضايعات نان نبايد از كار فرهنگي و تبليغات و در قالبهاي جذاب مثل فيلم سينمايي و مجموعه هاي تلويزيوني غافل بود و مي توان با شيوه اي  جذاب، اهميت زيان هاي اقتصادي ناشي از ضايعات نان را براي خانواده ها تشريح كرد و حداقل بخشي از ضايعات را كاهش داد.  اما مسئولان و كارشناسان برنامه ريزي براي كاهش ضايعات  نان و دستيابي به صرفه جويي هاي ارزي تغيير الگوي پخت و مصرف نان از سنتي به ماشيني را پيشنهاد مي كنند. يك  كارشناس در اين مورد مي گويد: بعضي ها بر اين باورند كه  به دليل عادت كردن ذائقه مردم ايران به نان هاي سنتي،  تغيير شيوه توليد نان از سنتي به ماشيني دشوار است، آنان  حتي رويگرداني بخشي از مردم از مصرف نان ماشيني را ناشي  از همين عادت مي دانند. اما واقعيت اين نيست. چرا كه اگر نان ماشيني و نان هاي حجيم با روش هاي پيشرفته پخت و عرضه شوند با استقبال شديد مردم روبه رو خواهدشد.  متاسفانه درحال حاضر هنوز ما در زمينه پخت نان هاي  ماشيني و حجيم كارنامه موفقي نداريم. نمونه نان هاي حجيم  با كيفيت بالا در بسياري از كشورهاي اروپايي پخته و در سطح وسيع عرضه مي شود و كمترين ميزان ضايعات را نيز دارد زيرا تمامي بخش هاي نان ماشيني و حجيم مطلوب و قابل  خوردن مي باشد. اين كارشناس، پايين بودن بهره دهي  ماشين هاي پخت نان درايران را يكي از عوامل مهم توليد نان ماشيني نامرغوب مي داند و مي گويد بايد فارغ از روابط، به سراغ بهترين سازندگان اين قبيل ماشين ها رفت و به فكر توليد انبوه نان هاي حجيم بود.  يكي از نانوايان تهران نبود رقابت لازم درميان واحدهاي  نانوايي و توليدكنندگان نان را از علل اصلي افت كيفيت  نان مي داند و مي گويد: درحاليكه دستمزدها وساير هزينه هاي جنبي توليدنان سال به سال رشد چشمگيري داشته  است، سود نانوايان به علت كنترل قيمت نان رشد ناچيزي  داشته است و همين مسئله سبب عدم رقابت در اين حرفه شده  است.  از سوي ديگر يك كارشناس اقتصادي، وجود رانت براي  نانوايي ها به علت ارزان بودن آرد را از نظر دور نمي دارد و مي گويد: درحال حاضر به تناسب نوع پخت نان در نانوايي ها عرضه با تقاضا هماهنگ نيست و درصورت نظارت  دقيق و افزايش كيفيت نان در همه نانوايي ها، تعادل ميان  عرضه و تقاضا پيش مي آيد و نتيجه آن برقراري رقابت سالم  در اين حرفه خواهدبود.  عباس جهاني 
