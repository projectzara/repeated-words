 گروه ورزشي: كنفدراسيون فوتبال آسيا ديروز با صدور بيانيه اي در كوالالامپورپايتخت مالزي مقر دايمي خود بهترين هاي ماه ژوئن(منتهي به نهم تيرماه سال جاري)را در سطح فوتبال اين قاره معرفي كرد.  در اين گزينش ژانگ يونينگ بازيكن تيم ملي اميد چين به  دليل گل هايي كه در دور نخست بازي هاي راهيابي به المپيك  سيدني به ثمر رساند و سبب صعودتيم چين به مرحله دوم شد،  به عنوان بهترين بازيكن ماه فوتبال آسيا معرفي شده است.  تيم فوتبال باشگاه القادسيه كويت نيز در اين گزينش  به دليل پيروزي در ليگ اين كشور و كسب مقام قهرماني به  عنوان بهترين تيم ماه فوتبال آسيا شناخته شده است.  از نگاه كنفدراسيون فوتبال آسيا مربي ماه آسيا در اين  ماه ولاديميرفوميچف مربي تيم ملي اميد قزاقستان است كه  به دليل هدايت خوب و صعود اين تيم به مرحله دوم راهيابي  به المپيك سيدني به اين مقام دست يافته است.  زننده بهترين گل ماه، در ماه ژوئن، ژانگ شيائوروي از تيم ملي اميدچين است كه موفق شد در اين ماه گل زيبايي را وارد دروازه ميانمار كند وهموطنان خود و ديگر فوتبال  دوستان را در ورزشگاه شانگهاي چين به وجدآورد.  ژانگ 22 ساله بازيكن خط مياني تيم ملي اميد چين در اين  بازي ضربه سنگين خود را با پاي چپ از فاصله 30 متري و از درون صف بازيكنان ميانماربه توپ زد و توپ جادويي فوتبال  قوس وار در گوشه بالاي سمت راست دروازه حريف نشست، در اين بازي چين با نتيجه 6 بر صفر بر ميانمار پيروز شد. 
