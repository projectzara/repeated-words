 " ايهود باراك "نخست وزير اسرائيل گفت آماده است در زمان  مناسب با" حافظ اسد" رئيس جمهور سوريه ديدار كند.  به گزارش خبرگزاري فرانسه، باراك در يك كنفرانس مطبوعاتي  مشترك با" بيل كلينتون "در كاخ سفيد گفت: بايد منتظر ماند من اميدوارم در موقع مناسب با يكديگر ديدار كنيم.  من آماده ام و همه چيز مهيا است. ما بايد موقعيتي را به  دست آوريم و آغاز كنيم. باراك عزم خود را براي از سرگيري  گفتگوهاي صلح با فلسطينيان، سوريه و لبنان مورد تاكيد قرار داد.  يكي از مشاوران باراك نيز در واشنگتن اعلام كرد: ابتكار عمل مشخصي براي از سرگيري گفتگوهاي صلح بين اسرائيل و سوريه ظرف چند هفته آينده به جريان خواهد افتاد.  وي كه خواست ناشناس بماند، در گفتگو با مطبوعات اسرائيل  گفت: به نظر من ابتكار عمل مشخصي براي از سرگيري روند صلح با سوريه ظرف چند هفته آينده به جريان خواهد افتاد و من از بابت تعيين نحوه كار از طريق ملاقات با ميانجي هاي  مختلف، خرسندم.  اين مسئول اسرائيلي سپس به ذكر نكات مطرح شده در ملاقات  روز پنج شنبه ايهود باراك با بيل كلينتون رئيس جمهور آمريكا پرداخت. اين نخستين ملاقات دو طرف از ششم ژوئيه  كه باراك پست نخست وزيري را به دست گرفت، به شمار مي رود.  در همين حال، روزنامه "يديوت آهارانوت "ديروز نوشت:  ايهود باراك به دستيارانش گفته است اگر نتواند ظرف يكسال  آينده با سوريه درباره عقبنشيني از لبنان به توافق رسد،  به طور يك جانبه نيروهاي اسرائيل را از لبنان خارج خواهد كرد.  اين روزنامه افزود: باراك قبل از عزيمت به واشنگتن براي  گفتگو با بيل كلينتون رئيس جمهور آمريكا درباره روند صلح  خاورميانه، مسئله عقبنشيني از لبنان را با" ديويد لوي " وزير خارجه مورد بررسي قرار داد. 
