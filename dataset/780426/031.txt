 دولت سودان ديروز اعلام كرد كه خواهان داشتن روابط عادي  با آمريكا است اما افزود هنوز زود است تا در مورد فرستاده ويژه واشنگتن به خارطوم اظهارنظر كند.  به گزارش خبرگزاري فرانسه، مصطفي عثمان اسماعيل وزير خارجه سودان گفت: خارطوم گفت و شنود با آمريكا را مي پذيرد و در صدد عادي كردن روابطش با آمريكا است، اما در عين حال خواهان نقش مثبت واشنگتن براي دستيابي به صلح  در سودان است. وزير خارجه سودان افزود: هنوز زود است كه  در مورد تصميم كلينتون رئيس جمهوري آمريكا براي تعيين يك  فرستاده ويژه، ارزيابي مثبت يا منفي كنيم، زيرا ما هنوز رسما از اين تصميم آگاه نشده ايم. وي گفت: ما از اين  تصميم از طريق رسانه هاي جمعي اطلاع حاصل كرده ايم لذا پس از دريافت رسمي تصميم، آن را مورد ارزيابي قرار مي دهيم.  سوزان رايس دستيار وزير خارجه آمريكا در امور آفريقا روز پنجشنبه گفت: تعيين قريبالوقوع يك فرستاده سودان به  معني آن نيست كه واشنگتن سياست سخت خود را در برابر سودان تغيير داده است.  اظهار نظر سوزان رايس دو روز بعد از آنكه آلبرايت وزير خارجه آمريكا گفت كلينتون به زودي فرستاده اي براي سودان  تعيين مي كند، صورت گرفت. بيانيه واشنگتن اين شايعات را قوت مي بخشد كه آمريكا در صدد نزديك شدن به حكومت  عمرالبشير است. 
