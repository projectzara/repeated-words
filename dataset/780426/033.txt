 سر روب يونگ سفير انگليس در هند گفت هند از نظر نظامي و ديپلماتيك در كارگيل موفق شده است.  به گزارش واحد مركزي خبر به نقل از" آسيا ويژن "سفير انگليس در هند كه در كلكته با خبرنگاران سخن مي گفت  افزود: هند توانست همدردي بين المللي را در مورد اوضاع  در كارگيل به دست آورد. سفير انگليس خاطرنشان كرد هنوز احتمال از سرگيري اجراي موافقت نامه لاهور ميان دو همسايه وجود دارد وي گفت دولت انگليس معتقد است مناقشه  دو كشور بايد به طور دوجانبه ميان هند و پاكستان حل وفصل  شود. وي همچنين از موضع هند در عبور نكردن از خط كنترل  كشمير قدرداني كرد. وي گفت: انگليس و هند هر دو داراي يك  هدف مشترك هستند و مي گويند جهان بايد عاري از سلاح  هسته اي باشد. 
