 مسكو- خبرگزاري جمهوري اسلامي: سخنگوي اداره مبارزه با تبه كاري هاي سازمان يافته وزارت كشور روسيه گفت: يك  مقام چچني به جرم شركت در حملات مسلحانه عليه مردم چچن و داغستان، در مسكو دستگير شده است.  اين سخنگو گفت: تورپال اتگريف وزير امنيت چچن از فرماندهان نيروهاي مسلحي است كه در آغاز سال 1996 به شهر قيزلر داغستان حمله كردند و باعث قتل و غارت فراوان شدند.  اين سخنگو گفت: نيروهاي امنيتي روسيه مدتها در پي  دستگيري تورپال اتگريف بودند تا اينكه روز جمعه در فرودگاه مسكو موفق به بازداشت وي شدند.  سخنگوي مذكور اظهار داشت: حكم بازداشت اتگريف از طرف  دادستاني كل روسيه به جرم جنايت، تروريسم وايجاد وحشت در ميان شهروندان روسيه صادرشده است. بنا به گفته اين سخنگو،  سفر اتگريف به مسكو به طور غير رسمي انجام مي شده است.  پيش از اين يك مقام چچني در مسكو اعلام كرد كه مراتب اعتراض دولت چچن نسبت به اين دستگيري به اطلاع رياست  جمهوري و دولت روسيه رسيده است.  سازمان امنيت فدرال روسيه نيز اعلام كرد كه نيروهاي اين  سازمان هيچ ارتباطي با بازداشت وزير امنيت جمهوري چچن  نداشته اند.  بازداشت تورپال اتگريف به طور ناگهاني صورت گرفت و سخنگوي سازمان امنيت فدرال روسيه نيز اعلام كرد كه خود از طريق رسانه ها از اين دستگيري مطلع شده است. 
