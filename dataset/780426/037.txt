   در گفت وگو با دكتر حسين قره چانلو * قرآن كريم هم با نقل سرگذشت اقوام و ملتهاي قديمي توجه  مسلمانان را به آثار پيشينيان سوق داد تا در آنها نيك  نگريسته و پند آموزند تا هم براي سعادت آينده خويش  بينديشند و هم توجه و سير در عالم و شناسايي آفاق و نفوس  و تامل در آثار گذشتگان(شهرها و آباديها)مايه توسعه  انديشه و تفكر و گستردگي قلمرو ذهنيات آنان گردد جستار گشايي: كتابي به نام "سرزمينهاي خلافت شرقي "توسط پژوهشگر و نويسنده دانشور فرانسوي ; لسترنج به فرانسه  نوشته شده بود. خوشبختانه اين كتاب توسط عنايت الله رضا به فارسي روان ترجمه شد.  اما جاي پژوهش درباره نيمه ديگر جهان اسلام ; سرزمينهاي  خلافت غربي همچنان خالي بود تا اينكه اخيرا" دكتر حسين  قره چانلو به پيشنهاد انتشارات سمت به پژوهش و بررسي در اين زمينه دست يازيده و با رجوع به منابع عربي، فارسي و فرانسه به نگارش كتابي مهم در اين باره مي پردازد.  از اين روي گفت وگويي داشتيم با دكتر قره چانلو درباره  عوامل رشد و پيدايي دانش جغرافيا نزد مسلمانان و اهميت  جغرافياي تاريخي و تاثير آن در چگونگي آشنايي با فرهنگ و تمدن اسلامي در غرب دنياي اسلام.  توجه خوانندگان گرامي را به اين گفت وگو جلب مي نماييم.  گروه معارف  * شما جغرافياي تاريخي را چگونه تعريف مي كنيد؟ * بررسي و پژوهش درباره شهرهاي باستاني و كهن كه به نحوي  از دستبرد تندبادهاي حوادث تاريخي چون حمله اقوام وحشي و بيابانگرد، جنگها ورخدادهاي طبيعي چونان سيل و زمين لرزه،  محفوظ مانده اند، موضوع پژوهش جالبي است به نام  جغرافياي تاريخي.  * عوامل پيدايي دانش جغرافيا نزد مسلمانان چه بوده است؟ * در آغاز گسترش اسلام، مسلمانان توجهشان را به فتح  سرزمينهاي بيرون از محدوده عربستان معطوف كردند و از يك  طرف تا اقصاي سرزمين مغرب و اندلس پيش رفتند و از طرف  ديگر فتوحات خود را درجانب شرقي تا اقصاي مشرق و مرز چين  گسترش دادند. بنابراين سرزمينها و اقوام مختلفي كه تابع  دولت اسلام و دور از پايتخت آن قرار داشتند، همه آنان  تابع قوانين و مقررات شرعي و حقوقي اسلام بودند. بنابر اين در اين گستره وسيع قصد سفرو بازرگاني و جابه جايي از يك جانب به جانب ديگر را داشتند ولي عبور از اين پهنه  وسيع و گسترده بدون داشتن راهنما امكان پذير نبود.  * بنابراين چه عوامل مشخصي را مي توان در پيدايي و رشد دانش جغرافياي اسلامي دخيل دانست؟ * مهمترين عوامل در رشد دانش جغرافيا نزد مسلمانان اينها هستند1- سفر حج ; كه يك فريضه بود براي مسلماني كه  مستطيع و حج بر او واجب شده بود ولي به دليل بعد راه و ندانستن دقيق راهي كه او را به خانه خدا رهنمون باشد،  به ويژه براي آناني كه از دورترين نقاط مغرب و مشرق قصد انجام اين فريضه را داشتند، خود مشكل عمده اي به شمار مي آمد.  2- جستجوي دانش ; بر همه مسلمانان از مرد و زن فريضه بود كه در جستجوي دانشها به هر سو بشتابند، دشتها و بيابانها و كوهها و درياها را درنوردند. اين فريضه تقريبا" عام و همگاني بود و در آن هيچگونه استطاعتي شرط نبود، چون  اسلام مي گويد: "طلب العلم فريضته علي كل مسلم و مسلمه " و حتي سفارش شده بود كه اگر دانش در دورترين نقاط دنيا هم باشد، بايد براي بدست آوردن آن تلاش كرد كه مصداق آن  " اطلبوا العلم ولو بالصين "است و اگر به رنج و زجر و حتي  مرگ انسان منتهي شود، فرد نبايد از تلاش در علم اندوزي  كوتاهي كند: اطلبو العلم و لو بفك المهج و خوض اللجج " از اين رو مسلمانان بر خود فرض مي دانستند كه آباديها،  راهها و شهرها و منازل اقوام ديگر را خوب شناخته و از فرهنگ علوم، فنون و هنرهاي آنان مطلع شوند تا با بصيرت  كامل بر جستجوي دانشهاي مورد نياز خود بپردازند.  3- معرفت آفاق ; اسلام از آغاز كار با آموزشهاي خود استعدادها و شعور فردي و اجتماعي مسلمانان را در زمينه هاي مختلف توسعه داد. قرآن كريم هم با نقل سرگذشت  اقوام و ملتهاي قديمي توجه مسلمانان را به آثار پيشينيان  سوق داد تا در آنها نيك نگريسته و پند آموزند تا هم براي  سعادت آينده خويش بينديشند و هم توجه و سير در عالم و شناسايي آفاق و نفوس و تامل در آثار گذشتگان(شهرها و آباديها)مايه توسعه انديشه و تفكر و گستردگي قلمرو ذهنيات آنان گردد.  * من فكر مي كنم به عواملي كه اشاره داشتيد، بايد عامل  فتوحات مسلمانان در كشورهاي ديگر را افزود كه سبب مي شد تا مسلمانان براي تشكيل سازمان حكومتي منسجم در اين  سرزمينها به مطالعه در وضعيت جغرافيايي و منش تاريخي و فرهنگي آنان بپردازند.  * بله، همانگونه كه بخوبي اشاره كرديد، عامل مهم و قابل  توجه ديگري كه باعث تدوين علم جغرافيا گرديد، سازمان  حكومتي و اداري اسلام بود چون فتوحات و مسايل باج و خراج و نظام اداري ممالك اسلام، نيازمند آن بود كه در همه اين موارد تحقيقات درست و كامل انجام شود. بنابراين  اشخاصي را به تدوين مباحثي كه با جغرافيا نيز هماهنگي  داشت وادار كرد تا در مورد هر يك از موارد گفته شده  رسالات يا كتابهايي تدوين نمايند. از اين رو از آغاز سده  سوم هجري اشخاصي مانند ابوالعباس احمد مروزي و به دنبال  او" ابن خرداذبه "به تدوين كتبي در زمينه جغرافيا از نوع المسالك و الممالك پرداختند كه كارنامه اين حركت  علمي در زمينه جغرافيا با ترجمه آثار جغرافيايي يونان و ايران و تقليد و تصحيح آن آثار توسط دانشمندان مسلمان،  جغرافياي وصفي، انساني و تاريخي را به وجود آورد.  * به چه مكاتبي درحوزه جغرافيا نگاري اسلامي مي توان  اشاره داشت؟ * جغرافياي اسلامي از آغاز سده سوم هجري و احتمالا" تا نيمه اول اين قرن تكوين يافت. البته جغرافياي رياضي  زودتر از جغرافياي وصفي وانساني شكل گرفت، چون الگوهايي  كه از كتب نجومي يونان مانند المجسطي و المقامات اربعه  بطلميوس و آثار العلويه ارسطو و تيمائوس افلاطون توسط مسلمانان ترجمه و دراختيار دانشمندان مسلمان قرار گرفته  بود. جنبش اين حركت علمي از زمان مامون عباسي آغاز شد.  وي رياضيدانان و جغرافيادانان را امر به اندازه گيري يك  درجه نصف النهار كرد و اين خود اقدام و حركت مهمي در پيدايي جغرافياي رياضي بود، اگر چه قبلا" در زمان سلف وي ;  منصور نيز به نجوم نه به صورت علمي بلكه من باب تعيين  طالع و زايچه كه همان(احكام نجوم)است، توجه شده بود و پنجاه سال بعد عملا" مامون اقدام مجدانه اي در پيشبرد اين علم به صورت علمي تري كرد.  اين حركت نتايج مهمي در برداشت. پيش از اين از اندازه گيري يك درجه نصف النهار سخن گفتيم، مامون در همين راستا اقدام به تهيه نقشه اي از ربع مسكون كرد كه  بدون شك در زمينه نقشه نگاري اقدام متهورانه و جالبي بود.  حتي برخي از جغرافيادانان بعدي مانند مسعودي و زهري كه  اين اثر را با نمونه هاي يوناني آن تطبيق داده بودند،  اذعان داشتند كه اين اقدام مامون در تهيه نقش عالم  عاليتر و بهتر از نمونه هاي قديمي آن(نقشه هاي مارينوس  سوري و بطلميوس)بوده است. غرض از طرح اين مقدمه آن است  كه از پايانه سده سوم هجري كه جغرافياي وصفي نيز كم كم  تدوين وشكل گرفت، جغرافيادانان و دانشمنداني كه در بغداد،  در مركز خلافت اسلامي بودند، در ظل توجهات خلفا و وزراي  علم دوست و دانش پرور به تدوين و ترجمه كتب مشغول بودند.  در اين هنگام آثار ترجمه شده يوناني توسط جغرافياداناني  مانند ابن خرداذبه، قدامتبن جعفر و يعقوبي الگوي تاليفات  جغرافيايي گرديد. بنابراين، حركت علمي اين دانشمندان كه  در بغداد اقدام به نوشتن جغرافيا كردند، به مكتب عراق  معروف گرديد.  * دستاوردهاي علمي اين مكتب در تمدن اسلامي چه بود؟ * جغرافيادانان مكتب عراق، ربع مسكون را به چهار جهت  شمال و جنوب، مشرق و مغرب تقسيم كردند. مركز عالم را بغداد و آن را" سرتالارض "يا ناف زمين مي گفتند و بيشترين اهميت را به شهر بغداد و سامرا مي دادند و معتقد بودند كه كهن ترين قسمت زمين همين عراق است كه در قديم  به بابل مشهور بوده است. بعد از عراق و دو مركز آن  (بغداد و سامرا)از نظر مذهبي به دو شهر مكه ومدينه  (حرمين)توجه داشتند. آنان غير از سرزمينهاي اسلامي از سرزمينهاي غيراسلامي مجاور(سرير، بلكار و..)سخن  مي گويند. برخي از اين جغرافيادانان علاوه بر تقسيم ربع  مسكون به چهار جهت، به هفت اقليم ايراني نيز توجه دارند،  مانند ابن خرداذبه و ابن فقيه كه از تقسيم زمين بر طبق  جغرافياي ايراني نيز استفاده كرده اند.  * به غير از مكتب جغرافيايي بغداد، گويا مكتب ديگري  بعدا" در همين عرصه پديد آمده كه به مكتب بلخي معروف شده  و حتي گونه اي رهيافت فلسفي نيز داشته است.  * بله ! در آغاز قرن چهارم هجري مكتب ديگري در تاليفات  جغرافيايي پديد آمد كه به مكتب بلخي در جغرافيا معروف شد.  اين مكتب به نام ابوزيد احمدبن سهل بلخي معروف است. او كه شاگرد كندي، فيلسوف بزرگ بود، علاوه بر جغرافيا فلسفه  را نيز نزد كندي آموخت و در مراجعت به بلخ به نقشه كشي و نوشتن جغرافيا پرداخت. كتاب مهم وي كه در توضيح نقشه هاي  جغرافيايي است، "صورالاقاليم "نام دارد، احتمالا" به  دليل توضيح راهها و مملكت ها عنوان "المسالك و الممالك " را نيز داشته است. ابوزيد چون فلسفه و حكمت و احيانا"  علوم شرعي بر مزاجش مستولي بوده و از روايات مربوط به  زمين و افلاك آگاه بود، كتابش را بر روايتي موهوم كه در نزد مسلمانان رايج بوده و آن را به مسلمانان صدراسلام  چون عبدالله بن عمروعاص و ديگران نسبت مي دادند، بنيان  نهاده است. آن روايت چنين بوده است كه مسلمانان نخستين،  زمين را همانند شكل مرغي مي دانستند كه سر آن مرغ، چين و بال راست آن هند و بال چپ آن درياچه خزر و سينه آن مرغ  خراسان ايرانشهر، عراق(سورستان)، شام، روم و اندلس و دم  آن مرغ شمال آفريقا بوده است. اين روايت در مكتب بلخي  اساس كار بوده است. بنابراين جغرافيادانان اين مكتب به  سرزمينهاي خارج از محدوده اين مرغ كه به قول آنها ديار كفر بوده، نپرداختند و چون اكثر جغرافيادانان اين مكتب ايراني و يا از مردم فلات ايران بوده اند، از تقسيم زمين  به هفت اقليم كه سنتي ايراني بوده، پيروي كرده اند و سرزمين اسلام را علاوه بر تقسيم فوق به بيست يا بيست و يك پاره يا قطعه نيز بخش كرده و بيشترين اهميت را به مكه  و مدينه به عنوان زادگاه اسلام داده اند. و در تعريف  زمين و آسمان در آغاز نوشته هاي خود مطالب را با آيات  قرآني موكد كرده اند، يكي از جغرافيادانان اين مكتب،  مقدسي است. او مناظر و مرايا و ويژگيهاي هر سرزمين را (طبيعي و انساني و..)به اثر خود افزوده و آن را از حالت خشك جغرافيايي به شكل قابل هضم تري در آورده است.  در تاليف او، تقسيم ديگري كه با تقسيمات جغرافيايي مكتب بلخي مغاير است، ديده مي شود بدين صورت كه هفت اقليم  پارسي در شرق و هفت اقليم عربي در مغرب قرار داده شده  است. گفته اند، احتمالا" تقسيم مقدسي مطابق نظريات  دانشمند موهومي مصر; هرمس حكيم بوده كه ربع مسكون را به  چهارده اقليم كه هفت اقليم آن بالاي خط استوا و هفت  اقليم ديگر در جنوب خط استوا بوده و براي آن كه تقسيم وي  با نظريات مكتب بلخي هماهنگي داشته باشد، آن را به  اقليمهاي شرقي و غربي تقسيم كرده است.  گفت و گو از: محمد رضا ارشاد ادامه دارد 
