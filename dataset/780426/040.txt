   بهار به بسياري از ولايات بازگشت و برف ارتفاعات  كلاردشت را سفيدپوش كرد گروه شهري: هفته گذشته تهران كم سابقه ترين آب و هواي  تيرماه را تجربه كرد. ابرهايي كه از ابتداي هفته آسمان  را فرا گرفته بودند سرانجام در دو روز آخر هفته بناي  باريدن گذاشتند و در رگبار مداوم خود هوايي تازه آوردند تا شهر غبار از تن بزدايد و نفس تازه كند. به گزارش  خبرنگار ما اين حجم بارش را در تيرماه تهران دست كم در ساليان اخير به خاطر ندارد و نيز سرماي هوا در شامگاه  پنجشنبه نيز كه موجب شد مردم كولرها را خاموش كرده و حتي پنجره ها را از بيم سرما ببندند، در تيرماه تهران  بسيار كم سابقه است. براساس اين گزارش رگبارهاي پراكنده  موجب پاكي هواي تهران شده و نيز به طبيعت پيرامون اين  شهر طراوتي تازه داد. با اينهمه با توجه به تاثير عامل  تبخير، به نظر نمي رسد بارش هاي هفته گذشته تاثير چنداني  در افزايش حجم ذخاير آبي تهران داشته باشد و لازم است  شهروندان براي پرهيز از جيره بندي آب، همچنان صرفه جويي  در مصرف آن را پيشه كنند.  گزارش هاي رسيده از بسياري از شهرستانها نيز حاكي از بارش باران و كاهش دما است.  خبرگزاري جمهوري اسلامي در اين باره گزارش داد به دنبال  ورود يك جبهه هواي سرد به شمال كشور و كاهش شديد دماي  هوا، برف ارتفاعات منطقه كلاردشت در استان مازندران را سفيدپوش كرد.  ريزش برف و كاهش دماي هوا در اواخر تيرماه موجب شده كه  مردم منطقه كلاردشت به لوازم گرمازا روي آورده و لباسهاي  زمستاني بپوشند.  يك مقام آگاه در پايگاه كوهنوردي كلاردشت گفت: طي 24 ساعت گذشته سه تا چهار سانتي متر برف در ارتفاعات بر زمين نشست. اين بارش تا شامگاه جمعه نيز تداوم داشت.  كشاورزان كردستان غافلگير شدند همچنين، بارش ملايم باران كه از روز چهارشنبه در اكثر نقاط استان كردستان آغاز شد، كشاورزان اين استان را غافلگير كرد. به گفته كارشناسان كشاورزي بارش باران در مناطق شرقي استان كردستان كه گندمكاران كار برداشت و خرمن محصول را آغاز كرده اند، خساراتي وارد كرده است.  كارشناسان مي گويند: بارندگي باران برخلاف گندمكاران  موجب خوشحالي باغداران استان كردستان شده است.  رئيس اداره هواشناسي استان كردستان روز پنج شنبه ميزان  بارندگي در اين استان را در سنندج 6 ميليمتر، سقز 5/2،  قروه 12، بيجار 5/3، زرينه اوباتو 9 و مريوان يك ميليمتر اعلام كرد. طالب حيدري گفت: بارش باران به دليل استقرار سيستم كم فشار فصلي در مناطق غربي و مركزي ايران و نفوذ سيستم پر فشار قوي در مناطق شمالي و وزش بادهاي شمالي و شمال شرقي در اين منطقه آغاز شده است. وي افزود: با توجه  به شرايط فصلي و در اواخر تيرماه، فعاليت جبهه اي كه  موجب بارندگي ملايم در استان كردستان شده بي سابقه است.  حيدري افزود: اين بارندگي كه از روز چهارشنبه آغاز شد به  طور محسوسي موجب كاهش دما در اين استان شده است.  بازگشت بهار به آذربايجان غربي  از سوي ديگر، كاهش دماي هوا و بارندگي هاي پراكنده همراه  با رعد و برق در چند روز گذشته در آذربايجان غربي يك آب و هواي بهاري را در منطقه حاكم كرد.  براساس گزارش اداره كل هواشناسي آذربايجان غربي در اين  مدت متوسط دماي هواي استان از 31 درجه سانتي گراد به 20 درجه كاهش يافته و رطوبت نسبي هوا نيز به نحو قابل توجهي  افزايش يافته است.  همچنين بارش باران كه از چهارشنبه شب شهرستان مهاباد را پس از يكدوره درازمدت خشكسالي فرا گرفت باعث خوشحالي  زايدالوصف مردم و كشاورزان شد. اگر چه بارش باران در اين  شهرستان اندك بود ولي اين ميزان بارش باران لطافت خاصي  به اين شهر بخشيده و موجب خنكي هوا و كاهش دما شده است.  پايان انتظار در بروجرد نخستين مورد بارش باران در تابستان امسال در شهرستان  بروجرد لرستان كه چهارشنبه شب رخ داد، موجب لطافت هوا شد و برخي مردم را شادمان كرد.  برخي از ساكنان اين منطقه كه از اول امسال تا چهارشنبه  شب، چشم انتظار باران بودند، به شكرانه اين نعمت الهي،  دست به نيايش برداشتند. مسئول اداره هواشناسي بروجرد گفت:  ميزان بارش نخستين باران در تابستان امسال در اين  شهرستان، 6/1 ميليمتر گزارش شده است.  پيش بيني هوا به گزارش سازمان هواشناسي كشور جبهه مرطوب هوا در حال  گذر از ايران است و پيش بيني مي شود با كاهش بارندگي ها،  دماي هوا به ويژه در نيمه شمالي كشور، همچنين شهر تهران،  افزايش يابد. 
