 گروه شهري: دكتر فرهادي وزير بهداشت درمان و آموزش پزشكي  گفت: با توجه به تصويب لايحه پذيرش دانشجو در رشته هاي  پزشكي در مجلس شوراي اسلامي با هماهنگي هايي كه با دانشگاههاي علوم پزشكي شده است و نياز منطقه در مجموع  تعديلي در ظرفيتها ايجاد مي شود. وزير بهداشت كه پس از بازديد از حوزه برگزاري آزمون سراسري دانشگاهها و مراكز آموزش عالي در دانشگاه شهيد بهشتي با خبرنگار واحد مركزي  خبر سخن مي گفت افزود اين تعديل به معني كم شدن ظرفيت  پذيرش نيست. ظرفيت پذيرش در برخي رشته ها كاهش پيدا مي كند و به همين تعداد در برخي رشته هاي ديگر ظرفيت  پذيرش افزايش خواهد يافت.  دكتر فرهادي همچنين گفت: قصد ما اين است كه هم ظرفيت  پذيرش را براساس نيازهاي كشور بهينه كنيم و هم از ظرفيت هاي كشور در بخش آموزش عالي براي مقاطع مختلف  تحصيلي از كارداني تا دوره هاي بعد از تخصص در رشته هاي  پزشكي بهترين استفاده را از امكانات موجود كشور كرده  باشيم.  وزير بهداشت درمان و آموزش پزشكي اضافه كرد به علت برخي  ايراداتي كه شوراي نگهبان درباره قانون تصويب شده در مجلس شوراي اسلامي داشت اين قانون هنوز به وزارت بهداشت  به طور رسمي ابلاغ نشده است و وزارت بهداشت سعي كرده است  با جابجايي ظرفيت ها اين اقدام را امسال انجام دهد. دكتر فرهادي در ادامه گفت از نظر معادل سنجي ظرفيت پذيرش  همانند سال گذشته است اما از نظر تعداد ممكن است در مقاطعي و در برخي رشته ها ظرفيت پذيرش تغيير كند. قرار است دانشگاههاي تازه تاسيس علوم پزشكي در سراسر كشور به  امر و آموزش عمومي پزشكي بپردازند و دانشگاههاي علوم  پزشكي قديمي تر در زمينه تربيت نيروهاي تخصصي، فوق تخصصي  و دوره هاي بعد از آن فعاليت كنند.  براساس اين گزارش وزير بهداشت درباره برگزاري آزمون  سراسري نيز گفت از آنجا كه آزمون سراسري در واقع يك طرح  ملي است همه دست اندركاران اعم از مسئولان سازمان سنجش و وزارت فرهنگ و آموزش عالي و دانشگاهها با همكاري و هماهنگي يكديگر توانسته اند محيط مناسبي براي  شركت كنندگان فراهم كنند. وي در پايان گفت من از چند حوزه  بازديد كردم و آرامش خوبي در آنها برقرار بود و شركت كنندگان نيز از برگزاري آزمون اظهار رضايت كردند.  هيچ داوطلبي نبود كه موضوع خاصي را مطرح كند و همه از رواني وقابل فهم بودن سئوالات رضايت داشتند و زمان  پاسخگويي را مناسب مي دانستند. 
