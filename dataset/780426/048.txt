 گروه شهرستانها: اعضاي شوراي اسلامي شهر همدان در نشست  مشترك با خبرنگاران رسانه ها، درباره نيازهاي اساسي و راهكارهاي رفع تنگناهاي اين شهر به بحث و تبادل نظر پرداختند.  به گزارش خبرنگار همشهري در اين نشست رضا لقمانيان رئيس  و سخنگوي شوراي شهر مهم ترين نيازهاي اساسي و مشكلات  اجتماعي و زير ساختي همدان را كمبود اعتبارات عمراني در بخش ملي و استاني، صنايع سنگين، راه آهن، سرمايه گذاري  داخلي و خارجي و پروازهاي هوائي دانست و خواستار توجه  مسئولان به اين امور شد.  وي ضمن برشمردن استعدادهاي شهر گفت: استعدادهاي آشكار و نهفته همدان در زمينه كشاورزي، دامداري، صنايع دستي،  معادن، صنعت گردشگري با دهها موضوع فرهنگي و تاريخي و مناظر بديع طبيعي به عنوان قطب توريستي مي تواند در سطح  كشور مطرح باشد كه مورد بي مهري قرار گرفته است. وي  افزود: ترميم مراكز ديدني و احداث و طراحي محلهاي تفريحي  جديد در مكانهاي مناسب از جمله گنجنامه، تپه هگمتانه،  دره مرادبيك و ايجاد مراكز فرهنگي در سطح شهر از جمله  راهكارهاي مناسب براي پيشرفت صنعت گردشگري در اين شهر است.  در ادامه جلسه، خانم دباغيان عضو شورا به تشريح نقطه  نظرات خود پرداخت و گفت: شوراي شهر بعد از رايزني هاي  مختلف و انتخاب شهردار بومي و شايسته، با تجارب و آگاه  به امور مديريت شهرداري و شهرسازي، به دنبال شناخت  انعكاس و رفع مشكلات مردم برآمده و در نشست با مسئولان و مديران دستگاههاي مختلف، عمده نيازهاي مردم را مطرح و پيگيري مي كند.  محمود مسگريان ديگر عضو شورا نيز گفت: شوراي شهر در اولين اقدامات خود به شناخت مسائل و مشكلات مردم پرداخته  و با شيوه هاي مختلف كوشيده است براين معضلات احاطه پيدا كند و در رفع مشكلات مردم بكوشد و در چارچوب قانون و نظم  و با حفظ منافع و مصالح مردم قدمهايي را در رسيدگي به  مناطق محروم شهر بردارد.  مسگريان همچنين در ارتباط با معضل بيكاري و اشتغال  جوانان اظهار داشت: مذاكراتي با مسئولان مربوطه انجام  شده كه بي شك با توجه به سياستهاي كلي كشور و ارائه طريق،  شورا بتواند تا حدي اين مشكل را تسكين بخشد.  امير غلامي خجسته نايب رئيس شوراي شهر همدان به سياستهاي  كاري شورا اشاره كرد و گفت: اعضاي شوراي شهر براين  باورند كه در اختلافات جناحي و گروهي وارد نشوند، زيرا شورا به هيچ گروه و جناح سياسي وابسته و گرايش ندارد و زمينه ساز ايجاد همدلي و وفاق ملي است.  وي با اشاره به ابهامات موجود در زمينه اختيارات شوراها گفت: اين ابهامات باعث شده شهروندان در بسياري موارد، حل  و فصل مشكلات خود با ديگر سازمانها را از طريق شورا طلب كنند در حالي كه طبق آئين نامه، شوراها تنها در امور شهرداري دخيل هستند و مثلا" نسبت به گراني آب، تاخير در اجراي طرحهاي عمراني، بيكاري، گراني و نظاير آن  نمي توانند جوابگو باشند. 
