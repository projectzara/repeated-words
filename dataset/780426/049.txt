 گروه شهرستانها: رفتارهاي خشن در عرصه تربيت و برخورد با نسل جوان نتيجه اي جز دين گريزي ندارد.  به گزارش خبرنگار همشهري، دبير شوراي عالي جوانان  مازندران كه در جمع جوانان ساري در مورد تربيت ديني و علل دين گريزي و دين باوري جوانان سخن مي گفت، افزود:  جوانان از مباني اعتقادي دين گريزان نيستند. بلكه آنها از نمادهايي كه به نام دين به اين نسل القاء مي شود و با روح جوانمردي، عقل گرايي و منطق پذيري جوانان سازگاري  ندارد، گريزان هستند. حجت الاسلام ابراهيمي با اشاره به  اين كه مبناي رفتار پيامبر با مردم بر محور اخلاق، گذشت  و احسان و مدارا بود، يادآور شد:  چنانچه بخواهيم تحليلي از عملكرد و رفتارهاي فردي و اجتماعي رسول اكرم(ص)داشته باشيم و آن را با برخوردهاي  تربيتي متوليان امر تربيت جامعه اي كه در آن زندگي  مي كنيم منطبق كنيم، شاهد تفاوتهاي بسياري خواهيم بود.  وي افزود: امروز برخوردها و روشهاي تربيتي كه در قبال  جوانان به كار گرفته مي شود هيچ گونه سازگاري با روش  پيامبر اسلام و ائمه معصومين ندارد، زيرا رسول اكرم(ص) مي فرمايد: "آسان بگيريد و سخت نگيريد و بشارت دهيد و تنفر ايجاد نكنيد. "در حالي كه به گواهي هر چشم بينايي،  مي بينيم كه به نام اصلاح و تربيت با جوانان برخوردهاي  بسيار خشن وغيرمنطقي صورت مي گيرد.  دبير شوراي عالي جوانان با اشاره به سال امام خميني(ره) خواستار آن شد تا شيوه رفتار ايشان ملاك عمل و برخورد با جوانان قرار گيرد. وي گفت: يكي از خصلت هاي بسيار مهم آن  حضرت اين بود كه در مباحث نظري نقطه نظرات اسلام و رفتارهاي ائمه را مورد نظر قرار مي دادند، در حالي كه  بعضي ها با رفتارهاي خود، امروز براي جوانان ما سئوالات  و شبهات فراواني ايجاد مي كنند.  وي با اشاره به لازمه وجود نشاط و شادماني در نسل جوان  تاكيد كرد: اگر بخواهيم نسلي پويا و فعال در عرصه هاي  مختلف فرهنگي - اجتماعي - سياسي و اقتصادي داشته باشيم،  بايد با دورانديشي و عطوفت و مهرباني به حرفهاي اين نسل  گوش دهيم و با واقع بيني و منطق، شبهات را رفع كنيم. 
