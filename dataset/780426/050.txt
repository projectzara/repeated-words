 گروه شهرستانها: استاندار آذربايجان غربي در همايش  شهرداران استان گفت: شهرداريها به منظور وصول عوارض،  بايد كميته ويژه اي براي اولويت بندي ها و اعمال ضوابط تشكيل دهند.  به گزارش خبرنگار همشهري از اروميه ميرلوحي با اشاره به  تهيه طرح جامع عوارض در هيات دولت افزود: شهرداري يك  نهاد اقتصادي است و نبايد به صورت دستگاهي مصرف كننده  متكي به دولت عمل كند.  وي گفت: دولت روش كمك به شهرداري را تغيير داده و براي  آن منبع درآمد پيش بيني كرده است، بنابراين قصد ندارد به  شهرداريها كمك مالي بكند.  ميرلوحي افزود: براي كمك به شهرداريها راههاي ديگري وجود دارد و شهرداران بايد عوارض شهرداري را بدون تخفيف، با حوصله پيگيري و دريافت كنند.  وي با اشاره به دسترسي به منابع وصول عوارض شهرداري، از زمينه كار و تلاش در استان ياد كرد و گفت: دويست ميليارد ريال چرخش مالي در استان يك مزيت قابل اتكا است كه بايد براي هزينه از آن، برنامه ريزي و كار كارشناسي صورت  گيرد.  استاندار آذربايجان غربي همچنين با تاكيد بر ضرورت  ساماندهي امور اجرايي شهرداريها و به كارگيري افراد باسواد و كارشناس براي نو كردن روش كارها و تسهيل در اجراي برنامه ها، لزوم تغيير روش در كار را به شهروندان  يادآور شد و توصيه كرد از نظارت مستمر و دائم بر جريان  اجراي امور خودداري و براي جلب مشاركت نيروها تلاش كنند. 
