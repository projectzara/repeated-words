 گروه شهرستانها: فرماندار زنجان از مديران خواست به  كساني كه از هم اكنون درصدد تبليغات غيرقانوني براي  انتخابات مجلس ششم هستند اجازه سوءاستفاده ندهند.  به گزارش خبرنگار همشهري، حسن پور در جلسه شوراي اداري  شهرستان زنجان با اشاره به اين كه بيش از يك ماه است كه  عده اي تبليغات خود را براي انتخابات مجلس ششم آغاز كرده اند، گفت: اين عده تلاش دارند با سوءاستفاده از موقعيتهاي پيش آمده بويژه با نزديك كردن خود به  دستگاههاي مختلف، به صورت غير قانوني خود را تبليغ كنند.  وي افزود: عملكرد اين افراد در فرمانداري زنجان ثبت  مي شود و در زمان بررسي صلاحيت نامزدها با اين گونه  اشخاص برخورد خواهد شد.  فرماندار زنجان با حساس دانستن انتخابات مجلس ششم گفت:  اين افتخار ماست كه مردم در فضاي آزادي كه دولت فراهم  كرده است در انتخابات حضور فعال داشته باشند اما رعايت  قوانين از سوي نامزدها امري ضروري و اجتنابناپذير است.  فرماندار زنجان همچنين با انتقاد از عملكرد بعضي از مديران دستگاههاي اجرايي كه براي سلب مسئوليت از خود فقط شعار مي دهند و در مرحله عمل كاري انجام نمي دهند، از مردم و خبرنگاران خواست وعده هايي را كه مديران به مردم  مي دهند به فرمانداري زنجان منتقل كنند تا در صورت خلف  وعده با آنها برخورد شود.  وي همچنين در جلسه شوراي اداري شهرستان با اشاره به  شرايط خاص ناشي از خشكسالي در كشور تاكيد كرد: بايد با آنچه كه در توان داريم دولت را ياري كنيم.  وي ميزان خسارت وارده به محصولات كشاورزي شهرستان زنجان  را حدود 36 ميليارد و 400 ميليون ريال اعلام كرد و گفت:  براي جبران بخشي از كم آبي در حاشيه رودخانه قزل اوزن  اجازه حفر 545 حلقه چاه آب به كشاورزان منطقه داده شده و اعتبارات مورد نياز براي خريد موتورهاي آب در اختيار كشاورزان قرار خواهد گرفت.  در اين جلسه همچنين فرماندار زنجان و رئيس شوراي شهر از نبود روشنايي كافي در بزرگراهها، خيابانها، پاركها،  شهرك ها و معابر عمومي انتقاد كردند و از شركت برق  منطقه اي زنجان خواستند در جهت حل اين معضل شهر اقدام  كند. 
