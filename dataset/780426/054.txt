 گروه شهرستانها: به منظور حفظ گونه هاي مرتعي به ويژه  " گون "در مراتع غرب مازندران طرح سوخت رساني به دامداران  منطقه محروم اشكورات رامسر در تابستان امسال اجرا مي شود.  رئيس اداره منابع طبيعي شهرستان رامسر به خبرنگار همشهري  در ساري گفت: در نشست با دامداران 11 روستاي منطقه  اشكورات ضمن بيان اهميت مراتع و رعايت فصل چرا به منظور جلوگيري از چراي مفرط دام در مراتع، طرح سوخت رساني از سوي دامداران منطقه مورد استقبال قرار گرفت.  مهندس موسوي افزود: در بازديدي كه از مراتع ييلاقي منطقه  اشكورات صورت گرفت مشاهده شد كه دامداران منطقه از گونه  مرتعي" گون "به عنوان سوخت براي تهيه فرآورده هاي لبني و گرم كردن محل اسكان خود استفاده مي كنند كه اين امر موجب شده است تا اين گونه باارزش كه نقش موءثري در حفظ خاك  مراتع و نفوذپذيري آب در خاك دارد در خطر انقراض قرار گيرد، به همين منظور طرح آزمايشي سوخت رساني به مراتع  ييلاقي با گاز مايع توسط اداره منابع طبيعي شهرستان  رامسر به صورت رايگان انجام خواهد شد.  وي در مورد نحوه توزيع گازمايع گفت: با توجه به وجود راههاي ارتباطي در مراتع مناطق استقرار دامداريها،  ماموران اين اداره سيلندرهاي گاز را تا آنجا كه امكان  داشته باشد به مراتع حمل خواهند كرد.  به گفته رئيس اداره منابع طبيعي رامسر در طول سه ماه  استقرار دامها در مناطق ييلاقي اشكورات هزينه سوخت  دامداران مستقر در منطقه 180 ميليون ريال خواهد شد كه با توجه به نقش گونه باارزش "گون "در حفظ مراتع منطقه اين  مبلغ از سوي اداره كل منابع طبيعي نوشهر تامين شده است. 
