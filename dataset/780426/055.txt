 گروه شهرستانها: رئيس سازمان حمل و نقل و پايانه هاي  استان اردبيل اعلام كرد: با اجراي طرحي از سوي اين  سازمان، از اول مهر ماه امسال 120 دستگاه از 700 اتوبوس  ناوگان بين شهري استان كه بيش از 25 سال عمر دارند، به  دليل فرسودگي بسيار از مسيرهاي طولاني اين ناوگان حذف  مي شوند و تنها حق تردد در مسير كوتاهتر از 150 كيلومتر را خواهند داشت.  مهندس فيروزي بالا بردن ضريب ايمني در جاده ها و تامين  امنيت جاني مسافرين و ارائه بهتر خدمات به گردشگران  داخلي و خارجي به منظور تقويت صنعت گردشگري در استان را از مهمترين دلايل اجراي اين طرح برشمرد.  وي با اظهار اينكه در حال حاضر اتوبوس هاي بين شهري  استان تنها با 50 درصد ظرفيت خود مشغول به كارند، خاطر نشان كرد: حذف اين تعداد اتوبوس از ناوگان بين شهري  تاثير نامطلوبي در نحوه ارائه خدمات به مسافرين بين شهري  استان اردبيل نداشته و با كمبود اتوبوس مواجه نخواهيم شد.  رئيس سازمان حمل و نقل و پايانه هاي استان اردبيل از رانندگان اتوبوس هاي فرسوده خواست تا با استفاده از تسهيلات بانكي و معرفي اين سازمان نسبت به خريد اتوبوس هاي جديد از كارخانه هاي مختلف كشور اقدام كنند. 
