 گروه شهرستانها: سرپرست كميته امداد امام خميني(ره) كشور اعلام كرد: امسال با هدف توسعه اشتغال در كشور و حمايت از مددجويان اين كميته با صرف 170 ميليارد ريال  اعتبار 12 هزار فرصت شغلي جديد در كشور ايجاد مي شود.  به گزارش خبرنگار همشهري در اردبيل نيري همچنين افزود:  بودجه اختصاص يافته به اين كميته براي حمايت از افراد تحت پوشش طرح شهيد رجايي و ساير خانوارهاي نيازمند در سال جاري هزار و 90 ميليارد ريال است كه نسبت به سال  گذشته 50 درصد افزايش نشان مي دهد.  وي اظهار داشت: امسال با تهيه جهيزيه و حمايت اين كميته  زمينه ازدواج 40 هزار نفر از دختران خانوارهاي تحت پوشش  اين كميته فراهم مي شود. وي همچنين اعلام كرد: امسال  به منظور رفع نيازمنديهاي محرومين استان اردبيل، علاوه  بر اعتبارات اختصاص يافته، 3 ميليارد ريال اعتبار موردي  نيز به اين استان اختصاص يافته است. 
