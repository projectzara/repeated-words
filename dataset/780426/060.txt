 گروه شهرستانها: مديركل بهزيستي استان همدان گفت: با هدف  تامين رفاه اجتماعي، رفع معضلات اجتماعي موجود و نيز هماهنگ كردن فعاليت سازمانها و دستگاههاي مختلف همسو با شروع برنامه سوم توسعه سازمان رفاه اجتماعي كشور تشكيل  مي شود.  به گزارش خبرنگار همشهري در همدان امير زرگر در آستانه  هفته بهزيستي در جمع خبرنگاران گفت: اين سازمان متشكل از سازمانهاي بهزيستي، تامين اجتماعي، خدمات درماني، كميته  امداد امام خميني و موءسسه هاي خيريه است.  وي با اظهار اين كه وجود فعاليت هاي موازي در برخي مواقع  منجر به ضايع شدن حقوق اقشار محروم و آسيبپذير جامعه  مي شود، اظهار داشت: با تشكيل سازمان رفاه اجتماعي كه  مسئوليت آن با سازمان بهزيستي است نظام ارائه خدمات به  اقشار محروم به صورت منسجم و هماهنگ درخواهد آمد.  وي در ادامه سخنان خود به وجود 20 هزار معلول در سطح  استان همدان اشاره كرد و گفت: از اين تعداد معلول حدود 10 هزار نفر تحت پوشش خدمات و مراقبت هاي بهزيستي استان  هستند كه البته هزينه نگهداري آنان در مراكز نگهداري  معلولان بسيار سنگين است. 
