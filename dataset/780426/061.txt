 گروه شهرستانها: امسال 231 ميليارد تومان براي درمان  بيمه شدگان كشور اختصاص يافته كه 51 ميليارد تومان بيشتر از سال گذشته است.  به گزارش خبرنگار همشهري در گرگان قائم مقام سازمان  تامين اجتماعي در بخش درمان در مراسم معرفي دكتر فرهاد زرگري به عنوان مدير درمان تامين اجتماعي استان گلستان  بااشاره به اين كه ميزان مطالبات سازمان تامين اجتماعي  تا سقف 35 ميليارد تومان تسهيل داده شده است گفت: در حال  حاضر دو ماه از مطالبات اين سازمان به ميزان 25 ميليارد ريال باقي مانده است.  دكتر تقي نوربخش همچنين افزود: سهم اعتبار درمان مستقيم  از 60 ميليارد تومان در سال گذشته به 80 ميليارد تومان  در سال جاري افزايش يافته است.  وي با اشاره به فراهم آوردن تسهيلات موردنياز براي  بيمه شدگان گفت: امسال براي وام مسكن مبلغ 9 ميليارد تومان در اختيار افراد بيمه شده در سطح كشور گذاشته  مي شود.  دكتر نوربخش افزود: سقف وام در مراكز استان 4 ميليون  تومان و در شهرستان هاي ديگر استان 3 ميليون تومان است.  وي با اعلام اين كه بهره وام مسكن در سال جاري به 2 درصد كاهش يافته است افزود: براي اجراي طرحهاي عمراني بخش  درمان امسال 40 ميليارد تومان هزينه مي شود.  وي همچنين يادآور شد: سازمان تامين اجتماعي مخالفت خود را در زمينه ادغام اين سازمان در خدمات درماني اعلام  كرده است چرا كه اين ادغام نه مشكلي را براي مراكز خدمات  درماني حل مي كند و نه كارآمدي مثبت براي سازمان تامين  اجتماعي دارد. 
