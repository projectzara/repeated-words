 گروه شهرستانها: هر چند موضوع پاسخگو بودن زينت بخش اكثر سخنرانيهاست ولي اين موضوع در شهرداري جدي است چرا كه  مسئولان شهرداريها بايد سالانه دوبار صورت جامع درآمدها و هزينه هاي خود را به مردم اعلام كنند و ضرورت دارد درآمد و هزينه شهرداريها در چارچوب قانون و شفاف باشد.  به گزارش خبرنگار همشهري شهردار تبريز در جمع مديران  شهرداري با اشاره به شرايط جديد مديريتي، حاكم بر شهرداريها گفت: تا قبل از روي كارآمدن شوراها، اداره شهر تابعي از متغير حكومت و مديريت سياسي كشور بود و اين  تابع متناسب با نظام، توان، موقعيت و شرايط مقاطع مختلف  خود را تطبيق مي داد.  عبادالله فتح اللهي همچنين گفت: نظام شهرداريها به گونه اي نبود كه خلاقيتها و جوشش هاي دروني و ابتكار را از افراد مطالبه كند البته اين به معناي آن نيست كه  در آن نظام، خلاقيت و ابتكاري وجود نداشت و يا كسي با آن  نوع كارها مخالفت مي كرد اما اصولا" فضا براي چنين  كارهايي آماده نبود و هر جا كه اعمال مديريت سياسي  استانها به مديريت شهرها بيشتر بود، بيشتر عمل مي شد.  وي همچنين گفت: ريشه هاي فرهنگي و نحوه اداره شهرها در گذشته مديريت متمركز و هدايت شده بود كه بر آن اساس عادت  كرده بوديم كمتر فكر كنيم و تنها دستورات را اجرا كنيم،  در بيست سال گذشته بعد از انقلاب نيز اين نگرش با اصلاحاتي كماكان وجود داشت كه آثار و تبعات آن در شهرها نمايانگر است.  شهردار تبريز گفت: در آن سيستم مردم به خود اجازه  نمي دادند كه در اداره شهر خواسته هاي خود را به شكل  نظام مند ارائه كنند و همين روش اين تلقي را در مديران  به وجود آورده بود كه چشم به مركز بدوزند و با اطرافيان  خود رفتاري رسمي و آمرانه داشته باشند.  فتح اللهي در بخش ديگري از سخنانش به مسائل و مشكلات  موجود در جامعه اشاره كرد و گفت: مسكن، ازدواج و اشتغال  از جمله نيازهاي نسل جوان جامعه ما است و به همين خاطر بايد تاروپود سيستم تمركزگرا بگسلد در غير اين صورت به  نظر مي رسد غلبه بر اين مشكلات بدون مشاركت مردم ميسر نخواهد بود.  وي گفت: شرايط جديد مديريتي حاكم بر شهرداريها، هم  مي تواند شهرداري را زمين گير كند و هم مي تواند موجب ارتقاي اين سيستم شود.  شهردار تبريز امور فرهنگي را اولويت كاري شهرداري دانست  و يادآور شد: منظور از اين امر انجام كارهاي موازي با ساير نهادها نيست بلكه هدف، ايجاد فرهنگ مناسب و زمينه  فرهنگي در تمامي امور شهرداري است. 
