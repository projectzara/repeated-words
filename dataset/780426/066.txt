 * امام جمعه اصفهان: روزنامه سلام بدون طي مراحل قانوني  توقيف شد * امام جمعه همدان: آشوبهاي خياباني به دانشجويان ربطي  ندارد * امام جمعه گرگان: آشوبهاي خياباني نبايد اصل موضوع  (حمله به دانشجويان)را تحت الشعاع قرار دهد * امام جمعه موقت مشهد: منشا آشوبهاي تهران استكبار جهاني است  گروه سياسي: در پي وقوع رخدادهاي خشونت بار اخير در تهران ائمه جمعه برخي از شهرهاي كشور در خطبه هاي نماز جمعه ديروز با اشاره به اين وقايع به تشريح ديدگاههاي  خود در اين زمينه پرداختند كه در ادامه به بخشي از نظريات برخي از آنان اشاره مي شود:  امام جمعه اصفهان: تعطيلي روزنامه بايد توسط هيات صالحه  انجام شود آيت الله سيد جلال الدين طاهري با تاكيد بر اينكه  روزنامه سلام بدون طي مراحل قانوني از جمله بدون حضور هيات منصفه تعطيل شده است، گفت: روزنامه اي را برخلاف  قواعد تعطيل كردند، پيرو بسته شدن اين روزنامه عده اي از دانشجويان در خوابگاهها اجتماع و تحصن اعتراض آميز داشتند و تعداد قليلي از آنان به بيرون دانشگاه آمده و دور كوچكي زده و برگشتند.  وي گفت: متعاقب آن در نيمه هاي شب عده زيادي با لباسهاي  عادي و نيروي انتظامي به حريم مقدس دانشگاه حمله كردند و تعدادي از دانشجويان در حال خواب و يا نماز را مضروب و شهيد كردند.  امام جمعه همدان: وقايع اخير ربطي به دانشجويان ندارد حجت الاسلام سيد ابوالحسن موسوي همداني امام جمعه همدان  ضمن محكوم كردن حمله شبانه به خوابگاه دانشجويان گفت:  قشر دانشجو هميشه در تمام صحنه هاي اجتماعي از جمله جنگ  تحميلي پيشگام بوده و شهداي بسياري در اين راه داده است.  وي افزود: وقايع اخير(آشوبهاي خياباني)به دانشجويان  ربطي ندارد.  امام جمعه گرگان: آشوبهاي خياباني نبايد اصل موضوع را تحت الشعاع قرار دهد آيت الله سيد كاظم نور مفيدي امام جمعه گرگان خواسته هاي  دانشجويان را منطقي و به حق دانست و گفت: آشوبهاي  خياباني نبايد اصل موضوع(تهاجم به دانشجويان)را تحت الشعاع قرار دهد.  خطيب جمعه گرگان افزود: حادثه كوي دانشگاه زخمي بود كه  بر دانشگاههاي ايران وارد شد و اگر به صورت جدي و ريشه اي درصدد بهبود اين زخم اقدام نكنيم در آينده با مشكلاتي جدي مواجه خواهيم شد.  نماينده ولي فقيه در استان گلستان گفت: اين زخم بايد هر چه سريع تر معالجه شود و با افرادي كه بدون دليل كشور را به آشوب كشانده و امنيت ملي را به خطر انداخته بودند برخورد شود.  آيت الله نورمفيدي با اشاره به حوادث پس از اين واقعه و سوءاستفاده افراد مغرض و فرصت طلب افزود: با وجود آنكه  دانشجويان اين حركات را محكوم كردند و خود را از آنها جدا نمودند عده اي افراد تلاش كردند تا بدين وسيله  اعتراض منطقي دانشجويان را با اعمال خشونت آميز از مسير خود به انحراف بكشانند.  امام جمعه موقت مشهد: منشا تمام آشوبهاي اخير در تهران  استكبار جهاني است  حجت الاسلام محمد باقر فرزانه در خطبه هاي نماز جمعه  اين هفته مشهد گفت: حركات وقيحانه اخلالگران و آتش زدن  مسجد زنده كننده جنايات رضاخان است. وي گفت: زمينه و ريشه هاي اين گونه آشوبها در سوءاستفاده برخي مطبوعات و قلم بدستان مسموم از آزاديهاي مشروع مصرح در قانون، حركت  جناحي و باندي در ارتباط با توقيف قانوني روزنامه "سلام " و تشويق و حمايت برخي مسئولان در حمايت از متحصنين است.  وي افزود: منشا همه آشوبهاي اخير تهران، استكبار جهاني  است.  امام جمعه تبريز: آشوبهاي اخير كار عوامل گروهكهاست  آيت الله مجتهد شبستري در خطبه هاي نماز جمعه تبريز با اين اظهار نظر از مجلس شوراي اسلامي خواست در شور دوم  بررسي قانون مطبوعات نسبت به تصويب ماده واحده اي براي  جلوگيري از نشر اكاذيب توسط چند روزنامه محرك و تشويق كننده حركتهاي مشكوك اخير اقدام كند.  خطيب جمعه تبريز گفت: در بعضي از رسانه هاي نوشتاري  عوامل نفوذي فراواني وجود دارند كه حقايق را وارونه جلوه  داده و حتي به ولايت فقيه و فقه جعفري توهين روا مي دارند.  امام جمعه يزد: از ولايت و اسلام با خشونت دفاع كردن  انسان را به راه صحيح نمي برد حجت الاسلام صدوقي در نماز جمعه يزد تصريح كرد: متاسفانه  گروههايي تحت نام هاي مقدسي همچون يا حسين(ع)و يا زهرا(س)و نام هاي مقدس ديگر با خشونت به دانشجوي معتقد به انقلاب و بسيجي و رزمنده حمله مي كنند كه اين حركات  قلب مقام عظماي ولايت را به درد آورد.  وي افزود: از ولايت و اسلام با خشونت دفاع كردن انسان  را به راه صحيح نمي برد. 
