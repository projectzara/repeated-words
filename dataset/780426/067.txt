 موسوي لاري: سرنخ هايي به دست آمده كه اميدواريم قاتل  بزودي شناسايي شود گروه سياسي: حجت الاسلام والمسلمين عبدالواحد موسوي لاري  روز گذشته در گفتگويي با واحد مركزي خبر ضمن بررسي ابعاد مختلف واقعه كوي دانشگاه نكات مبهمي پيرامون اين واقعه  را روشن كرد.  متاسفانه در خبر ارسالي واحد مركزي خبر روي تلكس خبري  مطابق معمول اين فرستنده خبري كه ارسال اخبار بعضا ناقص  و ادغام شده در اخباري با مضامين ديگر صورت مي گيرد خبر مصاحبه وزير كشور هم به شكل مخدوش و ناقص ارسال شد كه  خبر پيش روي بخش نسبتا مفهوم و واضح مصاحبه مذكور است:  آقاي موسوي لاري گفت: هر گونه حركتي كه ايجاد شرايط ويژه اي بكند به صلاح كشور نيست.  وزير كشور درباره مطالبي كه در برخي از روزنامه ها در زمينه تعداد كشته شده هاي كوي دانشگاه درج كردند و اطلاعيه هاي شوراي عالي امنيت ملي وزارت كشور و ساير مسئولان امنيتي كشور گفت: در حادثه كوي دانشگاه متاسفانه  3 نفر با سلاح كمري مورد هدف قرار گرفتند كه يكي از آنها افسر وظيفه بود و به شهادت رسيد و دو نفر هم مجروح شدند نيروهاي اطلاعاتي در حال بررسي و پي گيري شناسايي عوامل  اين جنايت هستند كه ما اميدواريم با شناسايي عامل اين  جنايت و مجازات آن حداقل باعث التيامي بر دردهاي خانواده  دانشجويان عزيز و ملت ايران باشيم.  وي با اشاره به اين كه سلاح استفاده شده كمري بوده  خاطرنشان كرد: كميته در حال بررسي و شناسايي عامل اين  جريان است، به طور قطع نيروي انتظامي به هيچ وجه اجازه  ورود به كوي دانشگاه و برخورد با دانشجويان و به كارگيري  اسلحه را نداشتند، هر كسي در هر شرايطي كه از اسلحه  استفاده كرده است متخلف بوده و به طور قطع بايد مورد موءاخذه قرار بگيرد. تا آنجايي كه مقامهاي اطلاعاتي گفتند سرنخ هايي به دست آمده كه اميدواريم قاتل بزودي شناسايي  شود.  وزير كشور در مورد تظاهرات هفته گذشته گفت: دانشجويان  اصلا هيچ مجوزي نداشتند و تماسي هم نبود، حركت خودجوش  بوده كه اتفاق افتاده و هيچ مرجعي به آنان مجوز نداده  است. 
