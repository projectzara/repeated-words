 گروه سياسي: در پي حوادث اخير كوي دانشگاه تهران انجمن  اسلامي مدرسين دانشگاهها با صدور بيانيه اي مفصل ضمن  تقدير از دانشجويان به سبب خويشتنداري آنان براي رسيدگي  قانونمند به اين فاجعه از مسئولان نظام خواست تا در ريشه يابي اين فتنه و مجازات عاملان آن، هيات رسيدگي و كميته منتخب دانشجويان را ياري كنند.  در بخشي از بيانيه اين انجمن چنين آمده است: انجمن  اسلامي مدرسين دانشگاهها فاجعه اخير كوي دانشگاه را حلقه اي از زنجيره مصيبت بار خشونتگرايي مي داند و ضمن  آن كه دخالت دنباله هاي جريان انحرافي سعيد امامي و محفل  خشونتگرايان را محتمل مي داند، بر نقش جريان عام تر توجيه كننده و مشروعيت بخش ترويج خشونت تاكيد مي ورزد.  اين انجمن در ادامه بيانيه خود تصريح كرده است: متاسفانه  عوامل مشكوك كه ممكن است سر نخ آنها در دست عاملان حمله  به دانشجويان بي دفاع باشد، همراه با آشوبگران وابسته به  گروههاي ضد انقلاب از التهاب به وجود آمده سوءاستفاده  كردند و كوشيدند تا روند مطالبات حق طلبانه دانشجويان را به اغراض و مطامع پليد خود بيالايند، اما خوشبختانه  هشياري و تعهد توام با درايت و عقلانيت دانشجويان و طيف  نيروهاي فرهنگي سياسي مدافع آنان مانع توفيق آشوبگران در نيات پليد خود شد. 
