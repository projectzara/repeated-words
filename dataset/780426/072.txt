 گروه سياسي: نماينده دائم جمهوري اسلامي ايران در سازمان  ملل در نامه اي به دبيركل اين سازمان حمايت عراق را از گروهك تروريستي منافقين تهديدي براي صلح و امنيت منطقه و مغاير قطعنامه هاي شوراي امنيت دانست.  در اين نامه كه روز پنجشنبه به عنوان سند شوراي امنيت  منتشر شد، ضمن اشاره به نامه مورخه 12 ژوئن وزير امور خارجه عراق به دبير كل سازمان ملل آمده است، اين نامه  صراحتا" مي پذيرد كه يك سازمان شناخته شده  تروريستي اردوگاه هاي خود را در خاك عراق مستقر كرده و از دولت اين كشور حمايت هاي وسيع مادي، نظامي، سياسي و تداركاتي دريافت مي كند.  محمدهادي نژادحسينيان با اشاره به عمليات وسيع تروريستي  گروهك منافقين نوشت، واضح است كه اين عمليات نمي توانست  بدون همكاري و حمايت كامل رژيم عراق انجام گيرد.  در اين نامه افزوده شده است، دولت عراق با ادامه حمايت  از اين گروه تروريستي تعهدات خود را طبق اصول اوليه حقوق  بين المللي نقض مي كند وفراخوان هاي متعدد سازمان ملل را در رابطه با مبارزه عليه تروريسم در همه اشكال و مظاهر آن ناشنيده مي گيرد و اصل روابط حسن همجواري و قطعنامه هاي مربوطه مجمع عمومي سازمان ملل را در رابطه  با تروريسم زيرپا مي گذارد. 
