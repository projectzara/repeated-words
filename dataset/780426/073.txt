 هدف اصلي طراحان حوادث اخير، جلوگيري از روند توسعه  سياسي بود دبير مجمع تشخيص مصلحت نظام گفت: هدف اصلي طراحان حوادث  اخير نشانه گرفتن امنيت ملي، جلوگيري از روند توسعه  سياسي بود.  به گزارش ايرنا از قم دكتر محسن رضايي روز پنجشنبه در جمع مسئولان و محققان پژوهشگاه فرهنگ و انديشه اسلامي در قم افزود: دشمنان مي خواستند از دمكراسي و آزادي هاي  مشروع در كشور جلوگيري كنند تا ايران نتواند الگوي جديد موفقي براي يك ميليارد مسلمان شود و نمونه اي از دمكراسي  اسلامي را نشان دهد.  وي اظهار داشت: غرب ترجيح مي دهد كه ايران به جاي رسيدن  به دمكراسي اسلامي وقرار گرفتن دين و آزادي در كنار هم،  به ديكتاتوري برسد.  دكتر رضايي گفت: هدف ديگر طراحان اين حادثه جلوگيري از روند پيشرفت هاي سياسي بين المللي ايران بود تا از شتاب ارتباطات بين المللي ايران با اروپا وخاورميانه بويژه  كشورهاي اسلامي جلوگيري كنند. 
