 گروه سياسي: شوراي منتخب متحصنين كه به نمايندگي از دانشجويان معترض به واقعه كوي دانشگاه، مسئوليت پيگيري  خواست هاي آنان را بر عهده دارد روز گذشته در نامه اي  سرگشاده به فرمانده نيروي ا نتظامي(لطفيان)خواستار استعفاي داوطلبانه وي شد.  در بخشي از اين نامه سرگشاده كه رونوشت آن به شوراي عالي  امنيت ملي و نسخه اي از آن به دفتر روزنامه همشهري ارسال  شده چنين آمده است: بي شك حمله به كوي دانشگاه به هيچ  وجه قابل توجيه نبوده و قلب رهبري، مسئولين، دانشجويان و ملت آگاه و فهيم ايران را آزرده ساخته است. بنابراين به  جهت آرام شدن فضاي ذهني جامعه و دانشگاهها و حفظ مصالح  ملي و پايان يافتن بحران و به دليل دست داشتن واضح و غيرقابل انكار نيروي انتظامي تحت فرمان شما در اين فجايع  و نيز حضور فرماندهان رده بالاي اين نيرو در اين فاجعه،  استعفاي شما امري كاملا" ضروري به نظر مي آيد.  اين شورا در نامه سرگشاده خود همچنين تصريح كرده است:  مردان شجاع كساني هستند كه تا مي توانند به خدمت  مي پردازند و هنگامي كه در اداره و مديريت امري ناتوان  باشند، شجاعانه اين ناتواني را پذيرفته، مسئوليت را به  قوي تر از خود واگذار مي نمايند. بنابراين با اطمينان از شجاعتتان كه در طول سال هاي سخت دفاع مقدس آن را به  اثبات رسانده ايد، از شما انتظار مي رود كه در اين مورد قبل از آنكه عدم توانايي شما در حفظ امنيت به كل نظام  تسري داده شود و رهبري و نظام جمهوري اسلامي را تضعيف  نمايد، شجاعانه با قبول اشتباهات خود، راه را براي تمامي  سوءاستفاده ها ببنديد و از مسئوليت كنار برويد. ملت  ايران هرگز اقدام شجاعانه حجتالاسلام دري نجف آبادي را در استعفاي از وزارت اطلاعات با توجه به لزوم اصلاحات  پايه اي و اساسي در اين وزارتخانه از ياد نخواهد برد. 
