 گروه ورزشي: با اعلام برنامه بازيهاي دو تيم پيروزي و استقلال نمايندگان ايران در مرحله مقدماتي دو جام  قهرماني و حذفي باشگاههاي آسيا به نظر مي رسد كه  استقلالي ها راه سخت تري نسبت به پيروزي براي راهيابي به  جمع تيم هاي مرحله يك چهارم نهايي پيش رو دارند. پيروزي  در مرحله اول با قرعه استراحت مواجه شده و در صورت برتري  در دو بازي رفت و برگشت با الانصار لبنان در تهران و بيروت روانه مرحله يك چهارم نهايي مي شود و اين در حالي  است كه استقلالي ها در قدم اول همانند پيروزي دو بازي  رفت و برگشت با تيم "هامن من "لبنان برگزار مي كنند و براي آنكه همانند پيروزي بتوانند به مرحله يك چهارم  نهايي راه يابند مي بايد در گام دوم به مصاف تيم  " الاتحاد عربستان "بروند. حريفي سرشناس و مطرح كه عنوان  قهرماني جام حذفي دوره گذشته آسيا را دارد و يكي از تيم هاي مطرح چند سال اخير قاره به شمار مي رود. با چنين  دورنمايي به خوبي مشخص است كه چه راه دشواري پيش روي تيم  استقلال است و مسئولان اين تيم بايد از هم اكنون در انديشه تدارك لازم باشند. برنامه بازيهاي دو تيم پيروزي  و استقلال در دو جام قهرماني و حذفي باشگاههاي آسيا به  شرح زير اعلام شد.  جام قهرماني باشگاه هاي آسيا تيم پيروزي نماينده ايران دراين جام در دور اول با قرعه  استراحت روبه رو شده است و در دور دوم با تيم الانصار لبنان ديدار مي كند.  برنامه ديدارهاي رفت و برگشت دو تيم به اين شرح است:  ديدار رفت: روز جمعه 30 مهرماه 78 در تهران، ديدار برگشت:  روز يكشنبه 16 آبان ماه 78 در لبنان.  تيم پيروز در مجموع اين دو ديدار به مرحله يك چهارم  پاياني صعودمي كند.  جام برندگان جام باشگاه هاي آسيا تيم استقلال نماينده كشورمان در اين جام نيز در نخستين  ديدار خود با يك تيم لبناني روبه رو مي شود. اين تيم  هامن من نام دارد كه برنامه ديدارهاي رفت و برگشت دو تيم  به شرح زير است:  ديدار رفت: جمعه 12 شهريور 78 در تهران، ديدار برگشت:  يكشنبه 28 شهريور 78 در لبنان.  تيم صعودكننده از اين ديدار در دور دوم با تيم الاتحاد عربستان كه دور اول با قرعه استراحت روبه رو شده، ديدار خواهد كرد.  برنامه ديدارهاي رفت و برگشت دو تيم به اين شرح است:  ديدار رفت: روز جمعه 5 آذر 78 در عربستان، ديدار برگشت:  در صورتي كه تيم استقلال صعود كند: روز جمعه 12 آذردر تهران.  در صورتي كه تيم لبناني صعود كند: روز يكشنبه 14 آذر در لبنان. 
