 به بهانه هفته بهزيستي     فرهنگ" ترك اعتياد" اين جمله معروف را همه شنيده اند،  تابلوي" ترك اعتياد" را بارها در خيابان ديده ايم و بحث  ترك اعتياد به دفعات در روزنامه ها، راديو و تلويزيون  مطرح شده است. وقتي صحبت از ترك اعتياد مي شود، اين  ذهنيت در ما به وجود مي آيد يا تقويت مي شود كه اعتياد،  مسئله اي جسمي است كه مي توان از آن جدا شد، اما آيا اين  چنين است؟ ما ترك خانه، ترك خانواده، ترك همسر، ترك فرزند، ترك كار،  ترك مال و منال و غيره را شنيده ايم، ترك دنيا هم  شنيده ايم، اما هرگز ترك سرطان، ترك نقرس، ترك آرتروز،  ترك فشارخون، ترك مرض قند يا ترك اسكيزوفرنيا نشنيده ايم،  زيرا همگي آنها همانند بيماري اعتياد تابع قوانين و تعاريف بخصوص بيماريها هستند. فرقي نمي كند كه افكار و باورهاي ما در اين كشور، در مورد اعتياد چيست و از كجا مي آيد، مهم اين است كه به دور و اطراف خود نگاهي  بياندازيم و ببينيم آيا اين اعتقادات به حل مشكل ما كمكي  كرده اند؟ امروزه كليه متخصصان، سازمانها و انجمن هاي  دست اندركار و مطرح در سطح جهاني، معتقدند كه اعتياد يك  بيماري مزمن، پيش رونده، لاعلاج و كشنده است كه جسم، فكر،  احساسات و عواطف، معنويات، روحانيات و روابط را دربرمي گيرد.  يكي از گمراه كننده ترين توهمات مشتركي كه اكثريت قريب به اتفاق افراد جامعه، حتي متخصصان و كارشناسان با معتادان دارند، توهم "ترك اعتياد" است. اين توهم همگي ما را در مسيري قرار مي دهد كه كاملا" جهت مخالف راه حل اين  معضل بزرگ اجتماعي است و باعث مي شود كه معتاد در جستجوي  سراب" ترك اعتياد" روز به روز بيشتر در قعر اين بيماري  فرورود.  همه معتادان گهگاه به دلايل مختلف سعي مي كنند از كار خود دست بردارند، اما آنها در فكر" ترك اعتياد" هستند نه  ترك مواد مخدر، در حالي كه اعتياد، خصوصا" اعتياد مزمن،  ترك كردني نيست. متاسفانه باورهاي ما به خصوص نظرات و گفته هاي متخصصان و كارشناسان كه به نوبه خود صحبت از " ترك اعتياد" مي كنند، توهمي را كه معتادان در اين مورد دارند، تقويت مي كند و بر آن صحه مي گذارد. اين باورها باعث مي شود كه معتاداني كه در زندانها به مدت طولاني از مواد مخدر دور بوده اند، يا آنها كه در مراكز بازپروري و يا به هر شكل ديگري سم زدايي كرده اند و ديگر از نظر جسمي نياز به مصرف را از دست داده اند و سلامت جسم خود را بدست آورده اند، با اين خيال باطل كه "ترك اعتياد"  كرده اند و حالشان خوب شده است، پس از يك بار مصرف،  مجددا" بيماريشان از حالت غيرفعال خارج شده و به صورت  فعال دوباره آنها را در چنگال خود اسير مي كند.  اگر معتادان، متخصصان، كارشناسان و مردم به اين نكته مهم  و حياتي توجه كنند كه اعتياد ترك كردني نيست، اما مواد مخدر ترك كردني است، قدم بسيار بزرگي در راه توهم زدايي  در فرهنگ اعتياد برداشته شده است.  يكي از باورهاي نادرستي كه باعث مي شود بعضي از معتادان  هم چنان در اسارت اين بيماري باقي بمانند، اين تصور است  كه هر وقت بخواهند مي توانند ترك كنند، در حالي كه اگر ما بپذيريم كه اعتياد يك بيماري بغرنج مزمن و چند بعدي  است و يك بيمار مبتلا به اعتياد، هميشه، حتي در مواقعي  كه هيچگونه ماده مخدري مصرف نمي كند، اين بيماري را به  صورت غيرفعال در خود دارد و يكبار مصرف مجدد بيماري او را فورا" يا در مدت زمان كوتاهي فعال مي كند، در راه حل  مسئله اعتياد، قدمي بسيار سرنوشت ساز و حياتي  برداشته ايم.  با پيشرفت هاي علم روانشناسي، ما اكنون به خوبي مي دانيم  كه ديد و زمينه ذهني نقش بسيار مهمي در چگونگي برخورد ما با مسائل و در نتيجه حل كردن يا برعكس بغرنج تر كردن  آنها ايفا مي كند. ذهنيت و ديد ما در مورد اعتياد و معتاد، ذهنيتي است كه پنجاه، شصت سال پيش در كشورهاي  غربي وجود داشته است. پزشكان آن زمان تصور مي كردند كه  كوكائيني ها و مرفيني ها را مي توانند با هروئين درمان  كنند! شايد براي بعضي از خوانندگان، اين طريقه درمان،  قدري نامعقول به نظر برسد و برايشان قضيه از چاله به چاه  را تداعي كند، اما اجازه دهيد كه ببينيم در زمان حاضر در شهر ما تهران، چگونه بعضي از صاحبان تابلوهاي "ترك  اعتياد" معتادان را درمان مي كنند!  1- تعدادي از پزشكان از كپسول هاي دست ساز كه معجوني از داروهاي آرام بخش، خوابآور، مخدر و حتي ترياك و شيره  مي باشد، براي درمان بيماران معتاد خود استفاده مي كنند!  2- تعدادي از پزشكان با تجويز داروهاي آرام بخش، مخدر و خوابآور به مقدار زياد، براي مدتي بيمار خود را با داروهاي مجاز به صورت قانوني نشئه نگاه مي دارند و از نظر خودشان درمان مي كنند!  3- تعدادي با تجويز داروهاي گران قيمت كه از خارج به  كشور آورده مي شود، بيمار را دچار اين توهم مي كنند كه  داروهايي كه در خارج ساخته مي شود دواي درد آنهاست و اگر تا به حال موفق به ترك مواد مخدر نشده اند، به خاطر ايراني بودن داروها بوده است !  اكثر پزشكاني كه بيمار معتاد مي پذيرند، در مورد بيماري  اعتياد اطلاعات بسيار كمي دارند، بسياري از آنها اعتياد را يك مسئله اخلاقي مي دانند، اما جالب است كه به بيمار نمي گويند، برو اخلاقيات خودت را تقويت كن، بلكه طالب ويزيت هاي گران قيمت هستند. يكي از اطباي بسيار معروف به  من گفت:  " من از يك چيز معتادان خيلي دلخورم، آنها كلي پول خرج  اعتياد خود مي كنند، اما وقتي به مطب من مي آيند خودشان  را به گدائي مي زنند، من هم به آنها مي گويم براي من  فرقي نمي كند از كجا و چه راهي پول درمي آوريد، همانطور كه خرج اعتياد خود را تهيه مي كرديد، حالا هم 20 هزار تومان ويزيت مرا از همان جا تهيه كنيد".(اين گفت و شنود به پنج سال پيش مربوط است، قيمت اين دكتر حالا چقدر است  نمي دانم)و اما هستند پزشكاني دلسوز، انسان و با وجدان  كه حقيقت را مي گويند و حتي به نداشتن اطلاعات كافي در مورد ابعاد اين بيماري اعتراف مي كنند دو سال پيش جهت  در ميان گذاشتن تجربياتم در مورد اعتياد به انجمن پزشكان  طبسوزني دعوت شدم، يكي از پزشكان حاضر گفت: ما نهايت  سعي خود را جهت درمان بيماران مبتلا به اعتياد مي كنيم و از اينكه مي بينيم آنها دوباره شروع مي كنند، احساس بدي  مي كنيم و وجدانمان عذاب مي كشد.  در كشور ما به خاطر عوامل مختلفي كه مهمترين آن، داشتن  50% جمعيت زير 20 سال است، روز به روز مشكل اعتياد وخيم تر خواهد شد. بنابراين ما بايد هرچه سريع تر از كليه يافته ها، اطلاعات، طرق و روشهايي كه در دنياي  امروز مطرح است بهره برداري كنيم.  در برنامه اعتياد، جامعه و خانواده بخش 5 شبكه تهران -  شنبه 28/1/78 صحبتهايي شنيده شد كه بوي اميد و تغيير از آن به مشام مي رسيد، از رئيس اداره زندانها شنيدم كه  اعمال فشار راه مناسبي نيست و براي حل معضل اعتياد به  عزم ملي نياز داريم. وقتي آقاي فلاح در كمال صداقت و فروتني اقرار كرد كه ما اشتباه كرده ايم، با خود گفتم  وجود يك چنين مرداني، نويدي است كه شايد در آينده كمتر شاهد ندبه و زاري فرزندان، همسران و مادران دل شكسته و مايوس باشيم، شايد كه صداي دو رگه و خالي از حيات  سينه سوختگان و قربانيان يكي از بغرنجترين بيماريهاي عصر ما، در پرتو آن، رسا شود و پيام خفه شده در گلوي پدري كه  مي خواهد بگويد، فرزندم دوستت دارم را، دوباره بشنويم.  فروهر تشويقي 
