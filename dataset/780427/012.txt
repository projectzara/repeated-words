 واحد رسانه هاي خارجي: جذام يكي از قديمي ترين بيماريهاي  ثبت شده در جهان است اين بيماري در اثر تراكم جمعيت  زياد و فقر نضج مي گيرد.  بيش از يك ميليون نفر در جهان از اين بيماري رنج مي برند.  مبتلايان به جذام بيشتر در آسيا و آمريكاي لاتين از جامعه رانده شده و به انزوا كشيده مي شوند. اما در سال  1990 پس از انقلاب در روماني، يك جذامخانه در اروپا كشف  شد. در اين جذامخانه در شرق اين كشور و نزديك رود دانوب 31 تن نگهداري مي شوند13 نفر زن و 18 نفر مرد. براي  مدت 40 سال كمونيست ها سعي كردند جذامي ها را جزو اسرار نگه دارند. زيرا آنان انكار كردند كه چنين جذامخانه اي  وجود دارد.  به گزارش تلويزيون بي. بي. سي، در گوشه دور افتاده اي در شرق روماني محلي قرار دارد كه قرار نيست جايي مانند آن  ديگر در اروپا وجود خارجي داشته باشد. "تيكالشت "آخرين  جذامخانه اروپاست. بيشتر سالمندان ساكن "تيكالشت " تقريبا" تمام عمر خود را در اين مكان گذرانده اند، جايي  كه پناهگاهي براي تحمل و مداراي آنان شده است.  " بابوايگناتسكو" پزشك اين جذاميان است. وي مي گويد:  " بيشتر خانواده هاي آنان از ايشان دوري مي كنند. اينها قربانيان مرضي هستند كه همان قدر كه مساله اي اجتماعي  است مساله اي پزشكي هم هست. "وي يك سال پيش به "تيكالشت " آمد تا مراقبت جذاميان را به عهده بگيرد. دكتر " ايگناتسكو" اين را يك وظيفه مذهبي مي داند. وي مي گويد:  " من در يك حادثه از ناحيه سر مجروح شدم در واقع، نبايد زنده مي ماندم. اما زنده ماندم. فكر كردم بايد به اينجا بيايم و توبه كنم. من مي دانم خداوند مرا نگه مي دارد زيرا درحال انجام كار خوب هستم. " " واسيلي تاريتا" يك جذامي است كه به مدت 54 سال در اينجا ساكن بوده است. وي را به زور آوردند و به او گفتند: هرگز اينجا را ترك نخواهي كرد.  وي در اينجا با زني به نام "فلوريكا" ملاقات كرد و 25 سال پيش عاشق او شد.  " تاريتا" را به عنوان شهردار" تيكالشت "مي شناسند زيرا وي براي آرمانها و آرزوهاي جذاميان در دوره كمونيستها جنگيده است. وي مي گويد: "آنان ما را پنهان مي كردند.  درهيچ يك از گزارشهاي رسمي اسمي از ما نبود. اگر به مقر حزب كمونيست مي رفتيم هر چه را مي خواستيم به ما مي دادند به شرط آن كه به جاي خود برگرديم زيرا قرار نبود ما وجود داشته باشيم. " " لوچيان تاما" 32 ساله و يكي از جوانترين جذامي هاست. وي  مي گويد زندگي در تيكالشت نسبت به فقر و عدم تحمل دنياي  خارج خوب است. "تاما" وقتي بچه بود از يك پرورشگاه به  اينجا آمد در اينجا وي متوجه شد مادرش هم يك جذامي بوده  و سالهاي عمرش را دراين جذامخانه طي كرده است. تاما مي گويد: "من هيچ جايي را براي رفتن ندارم. اگر اينجا تعطيل شود نمي دانم به كجا بروم. بسيار مشكل خواهد بود كاري پيدا كنم. پس بايد زني بگيرم كه خانه اي هم داشته  باشد و از من نگهداري كند. " در مسافت دوري از تيكالشت، در پايتخت روماني، لباسها،  كفشها و لباسهاي شب نشيني نيكلا چائوشسكو و همسرش  " ايلينا" را به حراج گذاشته اند. نكته جالبي است كه  جذامياني كه چائوشسكو وجود آنها را هم انكار مي كرد احتمالا" از ميراث وي بهره مند خواهند شد. دولت روماني  مي خواهد لباسهاي باقي مانده از حراج را به جذاميان اهدا كند. اما جذاميان نمي دانندچگونه آن را تعبير كنند. 
