 ويژه برنامه هاي اوقات فراغت شامل كلاسهاي فرهنگي - هنري  و برنامه هاي تفريحي در شهرستان كرج به اجرا در آمده است.  به گزارش روابط عمومي اداره كل فرهنگ و ارشاد اسلامي  استان تهران، كلاسهاي آموزش قرآن در شاخه هاي تجويد، صرف،  نحو، قرائت، روخواني، روانخواني و... اجراي تئاتر و آموزش رشته هاي مختلف هنري براي علاقمندان داير شده است.  بر پايه همين گزارش، مجتمع فرهنگي و هنري ارشاد با برنامه هاي متنوع ديگر شامل تئاتر، موسيقي سنتي، پخش  فيلم و... پذيراي علاقمندان خواهد بود اين گزارش  مي افزايد، نمايش موزيكال كاكلي قهرمان و پلنگ لنگ در جهت حمايت از كودكان دياليزي شهرستان كرج در سينما تئاتر اين شهرستان از 26 تيرماه تا 26 مردادماه به روي صحنه  مي رود.  اخبار كوتاه آموزشي - فرهنگي  * نخستين سمينار دانشجويي آمار ايران: در آستانه سال  جهاني رياضيات وبه منظور تبادل نظر هر چه بيشتر تجربيات  وتحقيقات آماري دانشجويان آمار سراسر كشور و نيز پايه ريزي همكاريهاي علمي درازمدت و آشنايي با مباحث  رايج آماري در دانشگاهها، اولين سمينار دانشجويي آمار كشور در تاريخ 6 و 7 شهريورماه 1378 با همكاري انجمن  آمار ايران در دانشكده علوم رياضي دانشگاه شهيد بهشتي  برگزار مي شود.  * نابغه يازده ساله در گروه رياضي فيزيك: در حين برگزاري  كنكور سراسري در حوزه دانشگاه علم و صنعت ايران، با نابغه يازده ساله اي به نام اديب حاج عبدالحسيني روبرو شديم كه در گروه رياضي فيزيك شركت كرده بود. وي رشته  مورد علاقه خود جهت ادامه تحصيل را رياضي محض اعلام كرد.  اديب، دوره ابتدايي را در سن 6 سالگي تمام كرده و دوره  راهنمايي را در مدت 2 سال و دوره دبيرستان را در مدت 3 سال در رشته رياضي فيزيك طي كرده و در سن 11 سالگي ديپلم  گرفت. مادر وي، داراي ليسانس ادبيات عرب و پدر وي ليسانس  حقوق است. نامبرده، خردسالترين شركت كننده در كنكور سراسري سال 1378 بود.  * برپايي گردهمايي معاونان آموزشي دانشگاهها: بيست و سومين گردهمايي معاونان آموزشي دانشگاهها و موسسات آموزش  عالي در روزهاي 30 و 31 تيرماه با حضور دكتر توفيقي  معاون آموزشي وزارت فرهنگ و آموزش عالي و معاونان آموزشي  دانشگاهها و موءسسات آموزش عالي سراسر كشور در محل  دانشگاه اروميه برگزار مي شود. بررسي نحوه تامين هيات  علمي مورد نياز در برنامه سوم توسعه، اصلاح نظام  حق التدريس اعضاي هيات علمي، اصلاح آيين نامه ارتقاي  اعضاي هيات علمي، بررسي آيين نامه اعزام استاد به خارج  از كشور، بررسي راه كارهاي توسعه كمي دوره هاي شبانه،  بررسي وضعيت آموزشهاي عالي آزاد در دانشگاه ها و راه كارهاي توسعه آن، راههاي ارتقا و ادامه تحصيل مربيان،  تعيين مدل ظرفيت دوره هاي دكتري، بررسي تقويم دانشگاهي  از جمله برنامه هاي اين گردهمايي دو روزه است.  * انتشار يك كتاب جديد علمي: از سوي اداره كل آمار و اطلاعات وزارت كشاورزي، يك كتاب جديد علمي به نام  " خشكبار، آمار و مرايا" منتشر شد. در اين كتاب، آمارها و آراي مختلف كارشناسان و صاحب نظران درباره پنج محصول  خشكبار شامل: پسته، گردو، بادام، فندق و كشمش ذكر شده  است.  * راه اندازي دوره پيش دانشگاهي هنر: براي نخستين بار در كشور دوره پيش دانشگاهي هنر در سال تحصيلي جديد برگزار مي شود و بخش هاي خصوصي مي توانند براي راه اندازي مراكز پيش دانشگاهي هنر اقدام كنند.  دكتر فاني، معاون آموزشي وزارت آموزش و پرورش در گردهمايي معاونان آموزشي استان ها با اعلام اين مطلب گفت:  برنامه هاي نظام جديد متوسطه امسال به صورت سالي -  واحدي اجرا مي شود كه در اين خصوص بايد به دو اصل آموزش  و توجيه مديران قبل از شروع سال تحصيلي جديد توجه كرد.  * تصويب دوره هاي جديد دانشگاهي: شوراي عالي برنامه ريزي  وزارت آموزش عالي، در آخرين جلسه خود، دوره هاي دكتراي  اقتصاد(گرايش اقتصاد رياضي)و دكتراي مديريت(گرايش  مديريت رسانه اي)را تصويب كرد.  همچنين دوره دكتراي جامعه شناسي در 5 گرايش(جامعه شناسي  اقتصاد و توسعه، جامعه شناسي فرهنگي، جامعه شناسي  گروه هاي اجتماعي، جامعه شناسي سياسي و جامعه شناسي  مسائل اجتماعي ايران)، دوره كارداني پيوسته(5 ساله) علمي- كاربردي رشته طراحي لباس در 4 گرايش(طراحي لباس  بانوان، طراحي لباس كودك، طراحي لباس صحنه و اندازه گذاري پوشاك)، دوره كارداني ناپيوسته(2 ساله) علمي- كاربردي رشته صنايع چوب در دو گرايش(صنايع  فرآوري اوليه چوب و صنايع اوراق فشرده چوبي)، دوره  كارداني پيوسته(5 ساله)علمي - كاربردي فيلم سازي در 5 گرايش(تدوين، صدا، نقاشي متحرك، عكاسي و فيلم برداري و كمك كار گرداني)از ديگر مصوبات اين شورا بود.  * گروه علمي فرهنگي 
