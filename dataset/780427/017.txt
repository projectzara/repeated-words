 فعاليت شركت هاي بيمه خصوصي با سرمايه داخلي وخارجي آثار متعددي بر فعاليت هاي تجاري و صنعتي مناطق آزاد دارد ورود سرمايه هاي خارجي و داخلي خصوصي به صنعت بيمه در مناطق آزاد به توسعه رقابت، افزايش كارائي و توسعه ظرفيت  منجر مي شود گروه اقتصادي: مجمع تشخيص مصلحت نظام ديروز با تاسيس  شركتهاي بيمه ايراني با صد در صدسرمايه گذاري داخلي و خارجي در مناطق آزاد كشور موافقت كرد.  " محسن رضايي "دبير مجمع تشخيص مصلحت نظام با اعلام اين  مطلب، افزود: مجمع تشخيص مصلحت نظام در راستاي ديدگاه  مجلس شوراي اسلامي، موافقت كردسرمايه گذاري براي تاسيس  شركتهاي بيمه ايراني در مناطق آزاد كشور تا سقف صد درصد امكان پذير باشد.  دبير مجمع تشخيص مصلحت نظام گفت: بيمه مركزي در اين باره آيين نامه لازم را به هيات وزيران پيشنهاد و هيات وزيران نيز قوانين مورد نيازرا تصويب خواهد كرد. وي  بحث درباره سياستهاي كلي نظام در امور زيربنايي از جمله  بخش آبرا يكي از محورهاي مورد توجه در جلسه ديروز مجمع  ذكر كرد.  دكتر عبدالناصر همتي رئيس كل بيمه مركزي ديروز پس از تصويب مقررات جديد سرمايه گذاري خارجي براي تاسيس  شركت هاي بيمه ايراني در مناطق آزاد تجاري صنعتي كشور در گفتگوي اختصاصي با خبرنگار ما به سوءالات وي در اين زمينه  پاسخ گفت.  تصويب قانون فعاليت شركتهاي بيمه ايراني با سرمايه داخلي  و خارجي چه تاثيري در توسعه صنعت بيمه در مناطق آزاد دارد؟ در دهه هاي اخير دولتها براي افزايش ظرفيت و توان  بيمه گري در مناطق آزاد زمينه فعاليت بخش خصوصي و خارجي  و مشاركت مردم در بيمه هاي بازرگاني را فراهم آورده و از آن حمايت كرده اند. با توجه به ماهيت تجاري منطقه و نيز ماهيت حرفه بيمه گري و لزوم پاسخگوئي سريع به نيازهاي  گوناگون مشتريان، شروع فعاليت شركت هاي بيمه با ساختار خصوصي يك ضرورت براي مناطق آزاد كشورمان بود. ورود سرمايه گذاران خارجي و داخلي در بازار بيمه مناطق آزاد موجب ورود سرمايه به مناطق آزاد و افزايش ظرفيت نگهداري  ريسك در منطقه مي شود. تاسيس شركت هاي بيمه ياد شده موجب توسعه روشهاي نوين صنعت بيمه جهان در ايران شده و سطح  تخصصي و فني بيمه اي كشور را ارتقاء مي بخشد و با طراحي  پوشش هاي مناسب بيمه اي، اطمينان و تامين كافي به  سرمايه گذاران خارجي براي سرمايه گذاري در صنايع و خدمات  اين مناطق ارائه مي دهد. در يك كلام ورود سرمايه هاي  خارجي و داخلي خصوصي به صنعت بيمه در مناطق آزاد به  توسعه رقابت، افزايش كارآئي و توسعه ظرفيت نگهداري ريسك  در اين مناطق منجر مي شود.  از آنجا كه بر طبق اين مصوبه بيمه مركزي ايران موظف به  تهيه آئين نامه لازم براي تقديم به هيات وزيران شده است  اين آئين نامه چه ويژگي هايي خواهد داشت و احتمالا" تا كي تسليم هيات وزيران مي شود؟ آئين نامه لازم توسط يك كميته كارشناسي فني و حقوقي در بيمه مركزي ايران در حال آماده شدن است و به زودي براي  تصويب تقديم هيات محترم وزيران مي شود. در اين آئين نامه  نحوه تاسيس، سرمايه مورد لزوم براي تاسيس شركت هاي بيمه،  نحوه انجام عمليات اتكائي و نظارت بيمه مركزي ايران بر فعاليت هاي بيمه اي مناطق آزاد موردتوجه قرار مي گيرد.  تصويب اين قانون چه تاثيري در توسعه تجارت و صنعت در مناطق آزاد خواهد داشت؟ فعاليت شركت هاي بيمه خصوصي با سرمايه داخلي و خارجي  اثرات متعددي بر فعاليت هاي تجاري و صنعتي مناطق آزاد دارد، از جمله اين تاثيرات مي توان از تامين امنيت لازم  براي سرمايه گذاران بويژه خارجي ها، تامين امنيت مالي  براي فعاليت هاي بازرگاني، تشكيل ذخاير و فني از محل حق  بيمه ها براي توسعه انواع سرمايه گذاري ها در منطقه نام  برد. ذكر اين نكته نيز ضروري است كه مسئولان مناطق آزاد نبود بانك و بيمه خصوصي با سرمايه داخلي و خارجي و شفاف نبودن فعاليت هاي بانكي و بيمه اي را از موانع  توسعه سرمايه گذاري و تجارت در اين منطقه مي دانستند، با مصوبه مجمع محترم تشخيص مصلحت به نظر نمي رسد مانعي از اين جهت براي توسعه تجارت و صنعت منطقه باقيمانده باشد.  نكته ديگر اين كه تشكيل شركت هاي بيمه اتكائي در منطقه  آزاد با سرمايه خارجي و ايراني باعث افزايش ظرفيت  نگهداري ريسك شده و اميدواريم از اين طريق با عمليات  قبولي بيمه اتكائي از خارج كشور درآمد ارزي خوبي براي  مناطق آزاد ايجاد شود و نيز از خروج بخشي از حق بيمه هاي  مربوط به بيمه اتكائي واگذاري كه از داخل ايران به خارج  منتقل مي شود، جلوگيري شود.  محمدرضا يزدان پناه مدير عامل منطقه آزاد كيش نيز درباره اثرات تاسيس شركتهاي بيمه ايراني با سرمايه گذاري  داخلي و خارجي به خبرنگار ما گفت: يقينا اين امر تاثير جدي در بهبود وضعيت اقتصادي اين مناطق خواهد داشت. زيرا شركت هاي خارجي معمولا هيچ حركتي را بدون بيمه انجام  نمي دهند كه درباره سرمايه گذاري به طريق اولي بايد اين  كار انجام شود.  وي در ادامه گفت: اگر بانكهاي خارجي هم بتوانند در اين  مناطق شعبه اي داشته باشند تاثير آن خيلي بهتر است در صورتي كه اين موضوع هم اكنون مبهم است كه آيا توسط مجلس  تصويب شده است يا خير. 
