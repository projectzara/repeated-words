 گروه اقتصادي: پس از پنج سال فعاليت مداوم در قسمتهاي  حفاريهاي زيرزميني، خاكريزي، خاكبرداري، برش كوه و آماده سازي كارگاه و ساختگاه سد، چهارشنبه گذشته(بيست و سوم تيرماه)عمليات بتن ريزي بدنه سد كارون 3 با حضور مهندس بي طرف وزير نيرو آغاز شد.  به گزارش روابط عمومي شركت توسعه منابع آب و نيروي ايران  با شروع اين عمليات، اجراي قسمت مهمي از پروژه سد و نيروگاه كارون 3 آغاز و اين پروژه در مرحله حساسي قرار گرفت.  بر طبق اين گزارش مدت دو سال آماده سازي ساختگاه بدنه سد،  تونل انتقال، تاوركرين و دستگاه سنگ شكن با ظرفيت بالا تعبيه شده است.  بدنه بتني كارون 3 بايد تا ارتفاع 205 متر بتن ريزي شود.  به گفته كارشناسان اين سد با توجه به اينكه عمليات  بتن ريزي هر سد از قسمتهاي مهم و پيچيده آن است پيش بيني  مي شود اجراي اين عمليات تا 2 سال به طول انجامد.  سد كارون 3 در 28 كيلومتري شرق ايذه با ارتفاع 205 متر از نوع بتني دو قوسي در حال ساخت است. طول تاج اين سد 388 متر و عرض سد در پي 29 متر و عرض تاج 5/5 متر و حجم  كل مخزن اين سد 2750 ميليون متر مكعب است.  اين گزارش حاكي است پيشرفت فيزيكي كل اين طرح 40 درصد بوده و پيش بيني مي شود اولين واحد نيروگاه اين طرح در سال 1380 وارد مدار شود. با راه اندازي اين طرح 9/59 درصد به ظرفيت انرژي برق آبي كشور افزوده خواهد شد.  مهندس تابش مجري طرح كرخه در جلسه اي ضمن اعلام اين مطلب به مهندس بيطرف وزير نيرو و هيات همراه كه براي بازديد به كارگاه اين طرح سفر كرده بودند، افزود: هم اكنون 80 متر از ارتفاع سد 127 متري كرخه ساخته شده است و تراز پيشاني اين سد به تراز 190 متر رسيده است و كل طرح تا امروز 65 درصد پيشرفت داشته است. وي همچنين اضافه كرد:  بيش از 90 درصد خاكبرداري اين پروژه انجام شده است و در بخش بتن ريزي از حجم يك ميليون و سيصد و شصت هزار متر مكعب تا امروز بيش از هفتصد و سي هزار متر مكعب آن انجام  شده است و به پيشرفت 54 درصد رسيده همچنين در بخش حفاري  تونلها از 5/8 كيلومتر تونل نزديك به 7 كيلومتر تونلهاي  آن انجام شده است. 
