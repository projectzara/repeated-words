 دهلي نو- خبرگزاري جمهوري اسلامي: گفتگو در مورد فروش  گاز و گازطبيعي مايع ايران به هند بين مقامات دو كشور در جريان است.  به نوشته روزنامه انگليسي زبان اكونوميك تايمز چاپ  دهلي نو، مهدي هاشمي يك مقام وزارت نفت ايران طي سخناني  در همايش كنفدراسيون صنايع هند در شهر احمدآباد ايالت  غربي گجرات گفت: ايران، هند رابزرگترين و نزديكترين  بازار براي كالاهاي خود مي داند.  وي افزود: ايران نيز بزرگترين واردكننده برخي از كالاها از هند مي باشد.  هاشمي تاكيد كرد: امضاي قرارداد فروش گاز بين هند و ايران به سود هر دوكشور خواهد بود.  وي گفت: ايران 16 درصد كل ذخاير گاز جهان و 58 درصد ذخاير گازخاورميانه را در اختيار دارد.  هاشمي به دولت هند توصيه كرد: طرح احداث خط لوله گاز به  طول يك هزاركيلومتر را به مورد اجراء بگذارد زيرا انتقال  گاز بوسيله خط لوله بيست درصد ارزانتر از گاز مايع است. 
