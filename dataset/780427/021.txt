 گروه اقتصادي: نخستين اجلاس كارشناسي راه اندازي قطار مسافري سراسري آسياي "Trans Asia" از 7 الي 9 تير ماه  جاري در آلماتي قزاقستان برگزار شد.  در اين اجلاس كه به ابتكار سازمان همكاري اقتصادي "اكو"  برگزار شد كارشناسان راه آهنهاي جمهوري اسلامي ايران،  قزاقستان، قرقيزستان، تاجيكستان، پاكستان، تركيه و دبيرخانه اكو برنامه هاي عملي و اجرائي آغاز به كار اين  قطار را تنظيم كردند كه پس از تصويب در شوراي عالي  برنامه ريزي اين سازمان به اجرا در مي آيد.  اين گزارش همچنين حاكي است، پس از انجام مقدمات كار توسط راه آهنهاي مسير و پيگيري آن در اجلاسهاي كارشناسي آتي،  سفر اين قطار از آلماتي به تهران با عبور از تاشكند انجام مي شود و در صورت اتصال خط آهن تركيه در اطراف  درياچه وان تا استانبول نيز ادامه مي يابد.  شايان ذكر است، در صورت ارائه تسهيلات و استفاده از تجهيزات مناسب و برنامه ريزي منظم حركت اين قطار قابليت  رقابت با ساير شيوه هاي حمل و نقل مسافري را خواهد داشت  و عواملي از قبيل مشكل تغيير عرض خط در مرز سرخس، تعرفه،  نوع بليت و نحوه عرضه آن و ساير مقررات حمل و نقل قبل از راه اندازي قطار براي تسهيل مسافرت بررسي مي شود.  راه اندازي اين قطار موجب گسترش ارتباطات فرهنگي -  اقتصادي كشورهاي اين مسير مي شود و با توجه به مسافرت  ساكنين اين كشورها و مسافرين چمداني، مي تواند فرصتهاي  مناسبي را براي جمهوري اسلامي ايران به عنوان نقطه تلاقي  كشورهاي شرق، غرب، شمال و جنوب ايجاد نمايد كه از جمله  آن مي توان به تاثير بيشتر فرهنگ و تمدن ايران بر ساير فرهنگها اشاره كرد. 
