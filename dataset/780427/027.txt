 گروه ورزشي: بازيكنان تيم ملي فوتبال مكزيك تهديد كردند در حمايت از دو بازيكن مكزيكي كه در جريان مسابقات جام  ملتهاي آمريكا به دليل استفاده ازمواد نيروزا از شركت در ادامه رقابتها محروم شدند، پيكارهاي جام كنفدراسيونها را تحريم خواهند كرد.  در بيانيه اي كه تمام اعضاي تيم ملي فوتبال مكزيك آنرا امضا كرده اند، آمده است: اگر بازيكنان ذكر شده تا قبل  از شروع رقابتهاي جام كنفدراسيونها بخشيده نشوند اعضاي اين تيم به عنوان اعتراض و در جهت اعلام حمايت  بدون قيدو شرط در اين رويداد شركت نخواهند كرد. رقابتهاي  جام كنفدراسيونها، مردادماه سال جاري در مكزيكوسيتي  برگزار مي شود.  " رائول لارا" و" پائولو سزار" دو بازيكن مكزيكي بودند كه  يك هفته پيش در جريان رقابتهاي جام ملتهاي آمريكا به  استفاده از مواد نيروزا متهم و از شركت در ادامه مسابقات  محروم شدند. بيانيه بازيكنان مكزيكي همچنين اعلام مي دارد كه تمامي مكزيك از" سابقه شفاف و آزادمنشانه اين دو بازيكن چه بعنوان انسان و چه بعنوان ورزشكار آگاه است. " يك پزشك مكزيكي در دفاع از اين دو اعلام كرد به اعتقاد وي ممكن است اين دو بازيكن غذايي خورده باشند كه حاوي  مواد ممنوعه بوده است.  وي همچنين گفت: اين مواد به طور طبيعي در بدن توليد مي شود و تشخيص آنها به تخصص زياد نياز دارد.  در پي اين اظهارات "ماركو تكسه ايرا" رئيس كميسيون تشخيص  موادنيروزاي كنفدراسيون فوتبال آمريكاي جنوبي اعلام كرد ميزان موادكشف شده درآزمايشهايي كه از اين دو بازيكن  بعمل آمده است چهار تا شش برابر بيش ازحدمعمول آنها دربدن انسان است. 
