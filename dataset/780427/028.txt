 فينال سي و نهمين دوره رقابتهاي فوتبال جام ملتهاي  آمريكا    گروه ورزشي: ديدار پاياني سي و نهمين دوره رقابتهاي  فوتبال جام ملتهاي آمريكا امشب در شهر آسانسيون پاراگوئه  ميان دو تيم برزيل و اروگوئه برگزار مي شود. اروگوئه كه  در 50 سال اول قرن بيستم به دو مقام قهرماني در جام  جهاني و رقابتهاي المپيك دست يافت، 14 بار قهرمان "كوپا كاپ" شده است اما اين تيم طي چندين سال اخير با نزول  عجيبي مواجه شد و در دو دوره اخير جام جهاني حضور نداشت.  اروگوئه اي ها براي خروج از بحران دست نياز به دانيل  پاسارلا دراز كردند و با پرداخت 70 هزار دلار حقوق  ماهيانه، وي را به خدمت گرفتند اما پاسارلا در اين جام،  هدايت مستقيم تيم اروگوئه را به "ويكتور پوآ" مربي تيم  جوانان اين كشور سپرد و خود از راه دور به كنترل  تيمش پرداخت. اروگوئه كه با بازيكناني جوان در اين  رقابت ها حضور يافته در مرحله مقدماتي مغلوب آرژانتين و كلمبيا شد و تنها با شكست دادن اكوادور به مرحله  يك چهارم نهايي رسيد. در اين مرحله اروگوئه در ضربات  پنالتي از سد پاراگوئه گذشت و سپس شيلي را در ضربات  پنالتي از پيش رو برداشت.  در اروگوئه، فابين كاريني دروازه بان 19 ساله اين تيم  فراتر از حد انتظار ظاهر شده و" مارسلو زالايتا" مهاجم  يوونتوس در خط حمله مسئوليت گلزني را به دوش كشيده است.  از سوي ديگر، برزيل مدافع عنوان قهرماني عليرغم شكست  دادن تمامي رقيبان خود هنوز با يك تيم افسانه اي فاصله  دارد و به لطف درخشش تك ستاره هاي خود و يك بازي بسته به  اين مرحله رسيده است.  " واندرلي لوكزامبورگو" مربي جديد تيم برزيل در ابتداي  كار خود، بازيكنان بي انضباطي چون روماريو، اديلسون و ادموندو را از تيم ملي كنار گذاشت و به جواناني چون آلكس،  رونالدينهو و ديدا ميدان داد كه ديدا درون دروازه فوق  تصور ظاهر شد.  البته لوكزامبورگو در كنار بازيكنان جوان، باتجربه هايي  چون كافو، روبرتو كارلوس و ريوالدو را حفظ كرده است.  برزيل در مرحله مقدماتي، ونزوئلا، مكزيك و شيلي را شكست  داد و در مرحله يك چهارم نهايي از سد آرژانتين گذشت. سپس  در مرحله نيمه نهايي مجددا" مكزيك را مغلوب كرد و به  ديدار پاياني رسيد.  لوكزامبورگو به خوبي مي داند كه در صورت شكست مقابل  جوانان اروگوئه زير انتقادات مطبوعات برزيل له خواهد شد اما از سوي ديگر شاگردان پاسارلا چيزي براي از دست دادن  ندارند. 
