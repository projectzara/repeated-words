 باراك وعده داد تا 15 ماه ديگر قرارداد صلح با اعراب را امضا كند مطبوعات سوريه از رئيس جمهوري آمريكا خواستند از نفوذ شخصي خود براي احياي گفتگوهاي صلح استفاده كند و از باراك به علت پافشاري بركاهش نقش آمريكا انتقاد كردند.  به گزارش واحد مركزي خبر از دمشق، روزنامه "الثوره " ديروز با اشاره به دور اول گفتگوهاي باراك با رئيس جمهوري آمريكا در واشنگتن نوشت: هنوز اظهارنظر درباره تاريخ اين گفتگوها زود است.  الثوره درخواست باراك براي كاهش نقش آمريكا در فرايند گفتگوهاي صلح را نامفهوم خواند و نوشت: آمريكا شريك صلح  است و موفقيت فرايند صلح را تضمين مي كند و جامعه جهاني  و دنياي عرب، خواهان ادامه حضور موءثر آمريكا در گفتگوهاي  صلح هستند.  الثوره ابراز اميدواري كرد بيل كلينتون از نفوذ و موقعيت  خود و جايگاه جهاني آمريكا براي تشويق ديگران به صلح  استفاده كند اين روزنامه افزود: آمريكا هر وقت بخواهد مي تواند باراك و هر دولت اسرائيلي را به تصميم گيري  درباره صلح و بازگشت به مرزهاي رسمي در جولان وادار كند.  براساس اين گزارش، روزنامه الثوره نتايج انتخابات  اسرائيل را ناشي از تدابير آمريكا دانست.  اين روزنامه افزود: بيل كلينتون بارها به تعهدات خود در برابر حافظ اسد عمل كرده است و اينك بايد با تلاش بيشتر،  باراك را وادار كند تا به وعده هاي انتخاباتي خود عمل  كند.  اين نخستين بار است كه روزنامه اي در سوريه تا اين حد از نقش بيل كلينتون در روند گفتگوهاي صلح ستايش مي كند.  دولت خودگردان فلسطين نيز ديروز خواستار ادامه نقش موءثر آمريكا در گفتگوهاي صلح بين اعراب و اسرائيل شد.  اين در حالي است كه ايهود باراك نخست وزير اسرائيل  انتظار دارد قرارداد صلح منطقه ظرف 15 ماه كامل شود.  به گزارش خبرگزاري رويتر از بيت المقدس، راديو اسرائيل  به نقل از يك منبع نزديك به باراك گفت: نخست وزير تخمين  مي زند در يك مدت 15 ماهه، مذاكرات صلح نهايي در منطقه  شكل خواهد گرفت.  راديو اسرائيل اعلام كرد: اين منبع يكي از كساني است كه  هم اكنون به همراه باراك سرگرم ديدار از آمريكا و ملاقات  با بيل كلينتون رئيس جمهوري و ديگر مقامهاي اين كشور است.  اين راديو به نقل از منبع مذكور افزود: نخست وزير انتظار دارد طي اين مدت نتايج مذاكرات در سه جهت با سوريه،  لبنان و فلسطين مشخص شود. باراك وعده داده است قرارداد " واي ريور" را به اجرا درآورد، ولي گفته است كه اجراي  اين قرارداد مي بايست همزمان با مذاكرات توافق نهايي  انجام شود.  ياسر عرفات رئيس دولت خودگردان فلسطين روز جمعه گفت  اميدوار است مذاكرات صلح با اسرائيل راتا پايان ماه  ژوئيه پس از بازگشت باراك و ملاقات وي با كلينتون و رهبران اروپايي از سر بگيرد.  از سوي ديگر اسرائيل به آمريكا اطلاع داد كه خواهان خريد 50 فروند هواپيماي شكاري اف - 16 آمريكاست.  به گزارش خبرگزاري آلمان از نيويورك، مقامهاي بلندپايه  اسرائيل كه خواستند نامشان فاش نشود، با اعلام اين خبر تصريح كردند: ايهود باراك در جريان ديدار خود از آمريكا اين تصميم را به اطلاع بيل كلينتون رئيس جمهور و ويليام  كوهن وزير دفاع آمريكا رسانده است.  جزئيات در مورد مبلغ و ميزان قرارداد كه بستگي به نوع  تجهيزات رادارهاي اين هواپيماها خواهد داشت، اعلام نشده  است.  اسرائيل سالهاست كه امكان خريد هواپيماهاي اف - 16 از صنايع هواپيمايي "لوكند مارتين "و اف - 15 را از شركت  بوئينگ در دست مطالعه دارد. يك روزنامه اسرائيل در 11 ژوئيه اعلام كرده بود كه شركت هواپيمايي بوئينگ به  اسرائيل پيشنهاد كرده است كه نوع سري از هواپيماي شكاري  اف- 15 را به اين رژيم بفروشد. 
