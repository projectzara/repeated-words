   * حزب مبارزه براي دمكراسي به رهبري مگاواتي سوكارنو،  پيشتاز انتخابات اندونزي است اما مگاواتي براي رئيس  جمهور شدن مشكلات زيادي پيش رو دارد مگاواتي سوكارنو رهبر حزب مبارزه براي دموكراسي در اندونزي كه در اولين انتخابات آزاد اين كشور با كسب 7/33 درصد آرا پيروز شد در گفتگويي با روزنامه يوميوري شيبون  چاپ توكيو گفت مردم اندونزي او را به عنوان رئيس جمهور اين كشور انتخاب كرده اند.  به گزارش خبرگزاري رويتر، مگاواتي كه تاكنون در مورد انتخاب رئيس جمهوري آينده اندونزي اظهارنظر نكرده بود ضمن اعلام آمادگي براي احياي كشور به عنوان رئيس جمهوري  جديد گفت، اولين اولويت او حفظ وحدت و يكپارچگي در كشور است.  مگاواتي گفت، حزبش سياستهاي مناسبي را براي احياي كشور به عنوان يك كشور دمكراتيك و جلب اعتماد بين المللي به  عنوان يك شريك تجاري برنامه ريزي كرده است.  مگاواتي 52 ساله افزود، كساني كه بر سر راه رئيس جمهور شدن او مانع تراشي مي كنند با اراده و خواست بيشتر مردم  اندونزي مخالفند.  تحليلگران مي گويند، علي رغم كسب اكثريت آراء توسط مگاواتي، احتمال رئيس جمهور شدن او ضعيف است زيرا بسياري  از احزاب اسلامگرا مي گويند براساس قوانين اسلامي زن  نبايد رئيس جمهور شود. اين در حاليست كه گفته مي شود احزاب اسلامگرا از رياست جمهوري يوسف حبيبي حمايت  مي كنند.  حزب گلكار با كسب 4/22 درصد آرا در انتخابات، در مقام  دوم قرار گرفته است اين حزب كه در سه دهه گذشته با حمايت  از سوهارتو بر كشور حكم رانده بود بارها تاكيد كرده است  كه مي تواند دولت ائتلافي تشكيل دهد و يوسف حبيبي رئيس  جمهوري فعلي را بار ديگر در اين سمت ابقا كند.  براساس نتايج نهايي انتخابات حزب بيداري ملي به رهبري  عبدالرحمن وحيد 4/12 درصد آرا، حزب توسعه متحد به رهبري  حمزه حض 7/10 درصد آرا و حزب امانت ملي به رهبري امين  رئيس 2/7 درصد آرا را به خود اختصاص داده اند.  پاييز امسال پارلمان 500 عضوي اندونزي رئيس جمهور آينده  اين كشوررا انتخاب مي كند. 
