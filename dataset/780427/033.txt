 نمايندگان دولت سودان و مخالفان فردا در نايروبي تشكيل  جلسه مي دهند.  به گزارش واحد مركزي خبر به نقل از راديو اردن، دولت  سودان اعلام كرد، مقام هاي رسمي اين كشور در حال حاضر سرگرم بررسي پيشنهاد آمريكا مبني بر انتصاب فرستاده ويژه  براي فعال كردن تلاشهاي منطقه اي جهت پايان دادن به جنگ  در جنوب سودان هستند.  گفتگوهاي مخالفان دولت در جنوب سودان با نمايندگان دولت  خارطوم پس از دو سال توقف از سر گرفته مي شود.  دولت كنيا ميزبان اجلاس آشتي ملي در سودان تلاش مي كند كه جنگ داخلي جنوب سودان را كه از سال 1983 ميلادي  گريبان اين كشور آفريقايي را گرفته است به پايان برساند.  قرار است دو هيات سوداني متشكل از مخالفان نمايندگان  دولت خارطوم امروز رهسپار نايروبي پايتخت كنيا شوند.  بنابراين گزارش، دو هيات سوداني كه قرار است در نايروبي  گفتگو كنند در مورد لزوم دادن اختيار حق تعيين سرنوشت به  مردم جنوب اتفاق نظر دارند، اما اين دو بر سر تعيين  مرزهاي جغرافيايي مناطق سودان اختلاف دارند سخنگوي  مخالفان جنوب گفت: مخالفان خواهان برگزاري همه پرسي در ايالت هاي جنوب سودان براي مشخص كردن حق تعيين سرنوشت  آنان هستند. اين سخنگو با اشاره به اينكه همه پرسي بايد مناطق مركزي ايالت جبال النوبه و ايالت نيل آبي را دربرگيرد گفت دو دولت كنفدرال يكي در جنوب و يكي در شمال  بايد تشكيل شود.  سخنگوي مخالفان جنوب سودان افزود: ايجاد دو كنفدرال  جنوبي و شمالي به مسئله اختلاف بر سر جدايي دين از سياست  خاتمه مي دهد. وي گفت جدايي دين از سياست بايد در يك  مرحله انتقالي در زمان معين اعلام گردد. زيرا دولت شمال  بر اساس شريعت اسلام اداره خواهد شد، اما دولت جنوب سودان بايد بر اساس قوانين جامعه مدني اداره شود. قابل  ذكر است دولت حسن البشير تاكيد مي كند كه پيش از اجراي  همه پرسي در اين كشور بايد يك نظام كنفدراسيوني در كشور حكمفرما شود. 
