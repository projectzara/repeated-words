 سليمان دميرل رئيس جمهوري تركيه گفت: آنكارا به برقراري  روابط مثبت با سوريه چشم دوخته است.  به گزارش خبرگزاري فرانسه از بندر عقبه، دميرل در مذاكراتش با ملك عبدالله دوم پادشاه اردن روابط تركيه و سوريه را خوب توصيف كرد.  دميرل گفت تركيه به روابط مثبت، همكاري و اعتماد با همسايگانش بويژه سوريه چشم دوخته است.  روابط آنكارا و دمشق سال گذشته پس از آنكه سوريه عبدالله  اوجالان رهبر حزب كارگران كردستان را از خاكش بيرون كرد،  نسبتا بهبود يافت. از آن زمان تركيه ديگر سوريه را به  حمايت از تروريسم متهم نمي كند.  ملك عبدالله نيز گفت: اردن اميدوار است تركيه در ايجاد صلح خاورميانه از طريق مشاركت در توسعه آن، نقش مهمي  ايفا كند.  دميرل در اين زمينه تاكيد كرد: تركيه از همكاري بااردن  و ساير ملل منطقه براي برقراري صلح دريغ نخواهد كرد.  دميرل بر اهميت ازسرگيري روند صلح در تمام سطوح تاكيد كرد.  ملك عبدالله نيز بر اهميتي كه اردن براي روابط ويژه و ممتاز با تركيه قائل است تاكيد كرد.  ملك عبدالله گفت: تركيه سنگ بناي امنيت منطقه و اقتصاد آن پل جهان عرب به سوي اروپا است.  ملك عبدالله گفت: تحولات منطقه مي طلبد كه روابط ما با تركيه ابعاد استراتژيك به خود بگيرد و اميدواريم در روابط اعراب و تركيه نمونه باشد.  از سوي ديگر، وزير خارجه آلمان اعلام كرد كه براي بررسي  و حل پاره اي از مسائل و ايجاد اعتماد، هفته آينده به  تركيه مي رود.  به گزارش خبرگزاري فرانسه از برلين، "يوشكا فيشر" در گفتگو با يك روزنامه آلماني چاپ برلين گفت: من براي  بررسي و حل پاره اي از مشكلات و ايجاد اعتماد هفته آينده  به تركيه مي روم.  وزير خارجه آلمان در پاسخ به اين سئوال كه آيا در اين  سفر مسئله صدور حكم اعدام براي رهبر چريكهاي حزب كارگران  كردستان را مطرح خواهد ساخت يا نه گفت: همه مسائلي كه به  ما مربوط مي شود، مطرح خواهد شد.  وزير خارجه آلمان قرار است چهارشنبه و پنجشنبه آينده از تركيه ديدار كند.  وي در اين سفر با اسماعيل جم همتاي ترك خود، سليمان  دميرل رئيس جمهور، بلنداجويت نخست وزير و نيز با وزير مشاور در امور روابط با اتحاديه اروپا ديدار خواهد كرد. 
