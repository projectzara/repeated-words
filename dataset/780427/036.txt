   تهران- خبرگزاري جمهوري اسلامي: خبرگزاري مستقل "بتا"  گزارش داد: شوراي شهر" كيكيندا" در 120كيلومتري شمال شرق  بلگراد روز جمعه به جمع معترضان روبه افزايش  ميلوسويچ پيوسته وبا تصويب اعلاميه اي خواستار استعفاي  وي شد.  به گزارش خبرگزاري فرانسه از بلگراد، شوراي اين شهر با انتقاد از سياست هاي فاجعه بار ميلوسويچ كه آسيبهاي  فراواني به يوگسلاوي وارد كرده است، خواستار پايان رژيم  ميلوسويچ شد واعلام كرد استعفاي وي اقدامي ملي وبه نفع  بقاي مردم خواهد بود.  تا جمعه شب 11 شوراي شهرهاي صربستان به موج اعتراض هاي  خواستار استعفاي ميلوسويچ پيوستند.  دراعلاميه شوراي شهر كيكيندا آمده است: با بودن  ميلوسويچ كه صربستان ويوگسلاوي را درگير جنگي با تمام  جهان كرده است، بازسازي كشور امكان پذيرنيست.  اين شورا از پارلمان خواست مقدمات بركناري ميلوسويچ  وتشكيل دولت موقت به منظور آماده سازي زمينه برگزاري  انتخابات سراسري آزاد را فراهم كند.  پيش از كيكيندا، شهرداري هاي "نوي ساد"،" نيش "،" سومبر"، " بيشيچ "در شمال، "اوزيچ "در جنوب غرب و" كراگيفاچ "در مركز صربستان اعلاميه هاي مشابهي را تصويب كرده بودند.  مخالفان رهبري اين شهرهاراكه كنترل 21 شهرداري صربستان  از جمله شهرداري بلگراد را در پي انتخابات 1996 به دست  گرفتند، برعهده دارند.  در همين حال دو گروه از مخالفان صرب براي مبارزه جهت  بركناري ميلوسويچ با يكديگر متحد شدند.  به گزارش خبرگزاري آلمان از بلگراد ائتلاف براي تغيير و ائتلاف احزاب دمكراتيك با انتشار بيانيه اي مشترك  خواستار اصلاحات دموكراتيك در يوگسلاوي و پايان حكومت  استبدادي ميلوسويچ شدند.  ولادان باتيچ يكي از هماهنگ كنندگان مهم سازمان جديد پوششي كه نماينده 36 گروه سياسي موتلف است گفت ميلوسويچ  علت ريشه اي بحران جاري ما است و بايد بركنار شود.  اين مطلب در حالي عنوان شد كه تعدادي از دستورالعملهاي  زمان جنگ توسط مجلس لغو گرديد.  مخالفان وعده داده اند تظاهراتشان را عليه ميلوسويچ  ادامه دهند. 
