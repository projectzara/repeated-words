 هند ديروز اعلام كرد مهلت استقلال طلبان كشميري براي  خروج از اين منطقه پايان يافته است و نفوذيهايي كه هنوز در اين منطقه هستند با تهاجم نيروهاي هندي روبرو خواهند شد.  به گزارش خبرگزاري فرانسه از دهلي نو بيكرام سينگ سخنگوي  ارتش هند گفت مهلت براي عقبنشيني روز شنبه پايان يافت و اين مهلت تمديد نشده است.  وي افزود سربازان ما هر نيرويي از دشمن را كه در اين سمت  خط كنترل بيابند با تيراندازي به قصد كشت از پاي  درخواهند آورد.  دهلي نو در ابتدا از چريك هاي مسلمان تحت حمايت پاكستان  خواسته بود تا سپيده دم جمعه از مناطق اشغالي در بخش  كشمير هند خارج شوند اما اين مهلت به درخواست پاكستان تا ديروز تمديد شد.  اين در حالي ا ست كه گزارش هاي دريافتي از كارگيل كشمير،  از ادامه جنگ در اين منطقه حكايت دارد.  به گزارش ايرنا از دهلي نو جنگ در منطقه كارگيل كشمير به  ظاهر پايان يافته است اما شهر شيعه نشين كارگيل و روستاهاي اطراف آن هنوز چهره اي كاملا" نظامي دارد.  هرچند كه مقامات نظامي به خبرنگاران، اجازه ورود به  مركز شهر كارگيل را نمي دهند اما مشاهده يكي دو خيابان  ورودي و نماي كلي اين شهر نشان مي دهد كه كل منطقه  كارگيل و شهر كارگيل هنوز وضعيت غير عادي دارد.  خبرنگاران داخلي و خارجي روز جمعه به دعوت وزارت دفاع  هند از منطقه كارگيل شامل شهر كارگيل و مناطق مختلف  عملياتي باتاليك، موشكوه و دراس ديدن كردند.  در نماي كلي، آثاري از زندگي عادي در شهر كارگيل و روستاهاي منطقه مشاهده نمي شد و اكثر خانه هايي كه با چشم غير مسلح و يا عدسي "تله "دوربين عكسبرداري قابل  روءيت بود، تبديل به سنگر نظاميان و يا انبار مهمات و تجهيزات آنان شده است.  هيچ غيرنظامي در مدت زمان توقف چند ساعته خبرنگاران در شهر كارگيل و يا عبور از فراز روستاهاي منطقه ديده نشد،  هرچند كه مقامات نظامي مدعي اند برخي از اهالي به خانه  خود بازگشته اند و با عادي شدن بيشتر اوضاع و برقراري  صلح مابقي نيز بزودي بازخواهند گشت.  يكي از فرماندهان نظامي مدعي شد كه زندگي در منطقه  كارگيل به سرعت در حال عادي شدن است و حتي مغازه هاي شهر كارگيل از روز جمعه فعاليت خود را آغاز كرده اند.  " سي. گوالها" يك نظامي مستقر در كارگيل به ايرنا گفت:  جنگ دو ماهه مشكلات زيادي در كارگيل بوجود آورده است و اگر اهالي بازگردند با توجه به نزديك بودن فصل سرما،  سختي زيادي را بايد تحمل كنند.  كارگيل با 14 هزار و 36 كيلومتر مربع وسعت، منطقه اي  كاملا" كوهستاني و سردسير است كه درجه هواي آن در زمستان  به پنجاه درجه زير صفر مي رسد.  كل منطقه كارگيل حدود 100 هزار جمعيت دارد كه 90 درصد آن را شيعيان تشكيل مي دهند.  اهالي 129 روستاي منطقه كارگيل و ديگر شهرهاي اين منطقه  معمولا در طول سال اقدام به تهيه آذوقه و ذخيره آن  مي كنند زيرا از ماه اكتبر جاده سرينگر به له به دليل  برف و سرماي شديد بسته مي شود و امكان آذوقه رساني به  هيچ وجه وجود ندارد.  24 هزار تن از سكنه منطقه كارگيل بين سونامارگ تا باتاليك كه در منطقه درگيري قرار داشتند، از دهم ماه مه  امسال ناچار به ترك منطقه و پناه بردن به روستاهايي شدند كه از ميدان جنگ دور بود.  روستاهاي گوشان، هوليال، موشكوه، بارفس لامونچانو و ماتايان در بخش دراس و روستاهاي پان دراس، و كاكسار وبارو و شهر كارگيل دربخش كارگيل بطور كامل تخليه شدند.  آوارگان كارگيلي هنگام فرار همه دارايي خود از جمله  احشام را در محل رها كردند و توقف دو ماهه زندگي عادي در كارگيل موجب شد نه تنها اموال رها شده از بين برود بلكه  روند ذخيره آذوقه نيز متوقف شود. 
