   " جمعه "روز مقدس و با فضيلتي است و در روايات مروي از امامان معصوم - عليهم السلام - جزء اعيادشمرده شده است و حضرت رسول اكرم آن را" سيد الايام "يعني "سرور روزها"  ناميده است و اين نيست مگر اين كه شب و روز اين زمان،  بسيار پرارزش بوده به حدي كه در قرآن كريم كه والاترين  متن مقدس اسلام است و وحي منزل بر حضرت ختمي مرتبت  مي باشد نام يكي از سوره هاي آن "جمعه "مي باشد. بدين  لحاظ هر مرد و زن موءمني بايد قدر اين روز و شب مكرم را بداند تا بتواند از بركات بي شمار آن ره توشه گيرد. در دنباله، فضايل و نيز اعمالي را كه يك مسلمان مي تواند با انجام آن در روز جمعه و شب آن به ثواب و رضاي الهي دست  يابد با استفاده از كتب روايي و احاديث معصومين(ع)ذكر شده تا دوستداران ارزش هاي اسلامي با خودسازي و تزكيه  خويش در شب و روز جمعه، در آغازهفته با كوله باري سرشار ازمعنويت و صفا به ادامه كارهاي روزمره خود بپردازند تااز جاده درستي و استقامت و خير دور نشوند و هفته اي پر از خير و ثواب در پيش رو داشته باشند.  الف- فضيلت هاي روز جمعه  1- از حضرت رسول اكرم(ص)روايت شده است كه شب و روز جمعه  24 ساعت است و درهر ساعت آن حق تعالي 600 هزار كس را ازجهنم آزاد كند.  2- از حضرت امام صادق(ع)نقل است كه هر كس بين ظهر پنج شنبه تا ظهر روز جمعه بميرد خداوند او را از فشار قبر نگاه دارد.  3- از همان حضرت(ع)روايت است كه جمعه داراي حق و حرمتي  بزرگ است. پس مبادا حرمت آن را ضايع گرداني. لذا از عبادات خدا چيزي فرومگذار و با انجام كارهاي نيكو به سوي  پروردگار تقرب جو و همه محرمات الهي را فروگذار چرا كه  در اين روز خداوند ثواب نيكي ها را مضاعف مي كند و عقوبت  گناهان را محو مي نمايد.  4- از همان امام همام(ع)نقل است كه شب جمعه از نظر فضيلت همانند روز جمعه است بدرستي كه خداوند عالم در شب جمعه، فرشتگان را جهت اكرام موءمنان به آسمان اول  مي فرستد تا حسنات آنها را زياد كند و گناهانشان  رابيامرزد. پس تا مي توانيد شب جمعه را زنده داري كنيد و تا صبح به دعا و نماز بپردازيد.  5- از آن امام بزرگوار(ع)روايت شده كه چون شب جمعه  مي آيد ماهيان دريا سر از آب در مي آورند و وحوش صحرا گردن مي كشند و پروردگار را ندا مي كنند كه خدايا ما را به خاطر گناه آدميان عذاب نكن.  6- از امام محمد باقر(ع)روايت شده كه خداوند تعالي در هر شب جمعه فرشته اي را مامور مي كند كه از فراز عرش ندا مي كند كه آيا بنده موءمني هست كه پيش از طلوع صبح جمعه  از گناه خود توبه كند كه من توبه او را مي پذيرم.  آيا بنده موءمني هست كه روزي اش تنگ شده باشد و پيش از طلوع صبح جمعه از من بخواهد روزي اش را زياد گردانم كه  من پيش ازطلوع صبح روزي او را گشاده سازم.  آيا بنده موءمن بيماري هست كه پيش از طلوع صبح جمعه از من  درخواست كند او را شفا دهم كه البته پيش از طلوع صبح او را سلامتي عطا خواهم كرد.  آيا بنده مومن غمگين زنداني وجود دارد كه قبل از طلوع  صبح جمعه از من بخواهد تا او را از زندان رها سازم و اندوهش را چاره كنم كه البته دعايش را مستجاب خواهم ساخت  و پيوسته آن فرشته اين ندا را درمي دهد تا صبح جمعه بدمد.  7- از مولا اميرالموءمنين(ع)نقل است كه فرمودند:  از جمله فضيلت هاي روز جمعه آن است كه هر كس در آن روز از خدايش حاجتي داشته باشد پروردگار بزرگ، آن را برآورده  مي سازد و اگر گروهي مستوجب عذاب باشند چون در شب و روز جمعه دعا كنند خدا آن عذاب را از آنان برگيرد.  ب- كارهاي پسنديده در شب جمعه  1- بسيار تسبيحات اربعه گفتن. يعني: سبحان الله  والحمدلله ولا اله الاالله والله اكبر 2- شيخ طوسي فرمود كه در آخر روز پنج شنبه، استغفار كردن  استجاب فراوان دارد.  3- خواندن سوره هاي بني اسرائيل، كهف، الم سجده، يس، صاد،  احقاف، واقعه، معم سجده، حم دخان، طور، ساعه، جمعه و چنانچه كسي فرصت ندارد فقط سوره واقعه و سوره هاي ماقبل  آن را بخواند.  روايت است هر كس درهر شب جمعه، سوره مباركه جمعه را بخواند، كفاره او از آن جمعه تا جمعه ديگر خواهد بود.  4- در ركعت اول نماز مغرب و عشاء سوره جمعه را بخواند و درركعت دوم نمازمغرب سوره توحيد و درركعت دوم نمازعشاء،  سوره اعلي را قرائت كند.  5- در حق موءمنان دعا بسيار كند چنانچه از حضرت فاطمه  زهرا(س)روايت شده اگر كسي براي ده نفر از برادران موءمن  درگذشته خويش طلب آمرزش كند بهشت براو واجب شود.  6- خواندن دعاي پر فيض كميل كه آثار و بركات معنوي  بسياري دارد و از جمله ادعيه اي است كه سند روايي آن  بسيار معتبر مي باشد.  ج- اعمال نيكوي روز جمعه  1- در ركعت اول نماز صبح، سوره جمعه بخواند و در ركعت  دوم آن سوره توحيد.  2- روايت است كه هر كس پس از نماز ظهر و نماز صبح در روز جمعه و غير جمعه بگويد:  " اللهم صل علي محمد و آل محمد و عجل فرجهم "نميرد تا حضرت قائم(عج)را دريابد.  3- بعد از نماز صبح، سوره الرحمن را تلاوت كند.  4- شيخ طوسي مي گويد مستحب است كه نمازگزار پس از اداي  نماز صبح در روز جمعه، صدمرتبه سوره توحيد و صد مرتبه  صلوات فرستد و صدبار نيز استغفار كند.  5- غسل جمعه كه به انجام آن تاكيد فراوان شده است و وقت  آن پس از طلوع آفتاب تا زوال آن است و هر چه برهنگام ظهر نزديك تر باشد فضيلت بيشتري دارد و چنانچه كسي در روز جمعه به آب دسترسي ندارد مي تواند آن را در شب جمعه يا روز شنبه هم انجام دهد.  6- بكاربردن عطريات و بوهاي خوش و پوشيدن جامه هاي  پاكيزه.  7- صدقه دادن. روايت است كه ثواب صدقه دادن در شب و روز جمعه هزار بار بيشتر از اوقات ديگر مي باشد.  8- زيارت قبور اموات خصوصا" پدر و مادر كه باعث شادي  آنان خواهد شد.  نوشته: محمد رضا بندر چي 
