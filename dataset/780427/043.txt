   در صورتي كه بخش غربي بزرگراه رسالت طي سه سال آينده  مورد بهره برداري قرار نگيرد، متوسط سرعت خودروها در بزرگراه همت از 28 كيلومتر در ساعت به 12 كيلومتر كاهش  مي يابد گروه شهري: كميته ويژه اي در شهرداري تهران براي بررسي  منابع جديد درآمدها تشكيل شده است تا كسب درآمدها به  نحوي باشد كه فشاري بر اقشار كم درآمد وارد نشود.  مهندس مرتضي الويري - شهردار تهران، ديروز به هنگام  بازديد از پروژه ادامه بزرگراه رسالت - حدفاصل بزرگراه  مدرس تا خيابان جهان آرا- به خبرنگار ما گفت: شهرداري  تهران به منظور رفع كمبود اعتبار جهت اجراي طرح هاي  نيمه تمام، دو راه در پيش رو دارد، راه نخست كاهش سرعت  سازندگي و انجام پروژه هاست و راه دوم، يافتن منابع جديد تامين اعتبارات است كه شهرداري راه دوم را برگزيده است و از اين رو كميته اي ويژه در اين نهاد براي بررسي منابع  جديد درآمدي تشكيل شده است تا بتواند به وسيله كسب درآمد به نحوي كه فشاري بر اقشار كم درآمد جامعه وارد نشود و كسب درآمد ها منجربه وارد آمدن خدشه اي بر توسعه متوازن  و منطقي شهري نشود، اين امر تحقق يابد. به گفته وي،  نتيجه مطالعات و بررسي هاي كميته ياد شده تا 45 روز ديگر مشخص خواهد شد.  شهردار تهران در ادامه اين مصاحبه گفت: توسعه بزرگراهها،  بخشي از راهكارهاي قابل اجرا براي حل معضل ترافيك شهر تهران است. به عنوان نمونه ادامه بزرگراه رسالت براي سبك  كردن بار ترافيكي ساير بزرگراهها از جمله بزرگراه همت،  ضروري به نظر مي رسد. طبق اظهارنظر كارشناسان و اطلاعات  ارائه شده، در صورتي كه بخش غربي بزرگراه رسالت، طي 3 سال آينده مورد بهره برداري قرار نگيرد، متوسط سرعت تردد خودروها در بزرگراه همت از 28 كيلومتر در ساعت به 12 كيلومتر در ساعت كاهش خواهد يافت. بنابراين لازم است  سرمايه گذاري لازم براي تسريع اجراي اين پروژه انجام شود تا بتوان از ايجاد تراكم بيشتر جلوگيري كرد.  مهندس الويري همچنين درباره جبران خسارات وارده در مساله  كوي دانشگاه تهران گفت: موضوع بازسازي كوي دانشگاه تهران،  در هيات دولت مطرح و مقرر شد برآوردي از ميزان خسارات  وارده به كوي دانشگاه به عمل آيد و پس از ارزيابي ها،  جبران خسارات توسط وزارت فرهنگ و آموزش عالي و از محل  رديف متفرقه دولت انجام شود. در اين ميان شهرداري تهران  نيز اعلام آمادگي كرده است تا براي سرعت دادن به ترميم  خرابي ها هم از طريق تامين اعتبار و هم از طريق اجرايي و عملياتي معاضدت داشته باشد. وي خاطرنشان كرد طي روزهاي  گذشته، به چند دستگاه اتوبوس و كيوسك بليت فروشي شركت  واحد و چند اتومبيل آتش نشاني خسارت وارد شده است.  براساس اين خبر، مهندس تقي زاده معاون فني و عمراني  شهرداري تهران درباره طرح احداث ضلع غربي بزرگراه رسالت  گفت: اين طرح از جمله كارهايي است كه مي تواند به  روان سازي ترافيك كمك كند.  وي با اظهار اين مطلب كه با اجراي طرح ياد شده، تردد از شرق به غرب شهر و بالعكس با صرف زماني اندك ميسر خواهد شد، افزود: در صورت تامين اعتبار، اين پروژه تا 3 الي 4 سال ديگر مورد بهره برداري قرار خواهد گرفت. 
