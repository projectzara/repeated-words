   * هدف از متمركز ساختن عمده فروشي مواد پروتئيني در يك  نقطه از شهر، سامان بخشيدن به كنترل و نظارت بر فروش اين  مواد و ارتقاء بهداشت عمومي است  * از هفته آينده هرگونه عمده فروشي مواد پروتئيني در خارج از ميدان بهمن غيرقانوني خواهد بود گروه شهري: با هدف سامان بخشيدن به كنترل و نظارت بر مواد غذايي، از اول مردادماه امسال طرح انتقال  عمده فروشان مواد پروتئيني به نقطه اي متمركز در تهران  به اجرا درمي آيد.  علي اكبر ساماني مديرعامل سازمان سردخانه و كشتارگاه  شهرداري تهران در گفت وگو با خبرنگار ما از انتقال و جابجايي توزيع كنندگان عمده گوشت مرغ و ماهي و گوشت به  مجاورت اين سازمان در غرفه ميوه و تره بار ميدان بهمن  خبر داد و گفت: عمده فروشان گوشت مرغ در مرحله نخست از خيابان هاي مولوي، سرچشمه، استانبول و خيابان شهرستاني  به مكان جديد منتقل مي شوند تا امكان نظارت، كنترل و بررسي كيفي اين گونه محصولات از سوي سازمان هاي ذيربط با دقت دنبال شود. به گفته وي سازمان دامپزشكي، سازمان حفاظت  محيط زيست و استانداري، با شهرداري تهران همكاري و مشاركت خواهند داشت. ساماني گفت: در طرح جديد قوه قضائيه  به كمك مجريان طرح مي آيد تا چنانچه هر كدام از عمده فروشان از مقررات طرح موجود سرپيچي كنند با آنها برخورد كرده و با حكم قضايي از ادامه كار واحدهاي متخلف  جلوگيري كند. مديرعامل سازمان سردخانه و كشتارگاه شهرداري  تهران خاطرنشان كرد از اول مرداد ماه امسال هرگونه  محموله اي كه به صورت عمده و خارج از مكان جديد عرضه شود برابر مقررات ضبط شده و با متخلف برخورد خواهد شد. 
