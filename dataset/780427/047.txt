 گروه شهري: با تلاش و نظارت شهرداري منطقه 15 تهران،  صدها واحد صنفي مزاحم تعطيل و تغيير كاربري داده شد.  مهندس حسن طاهري - شهردار منطقه 15، با اظهار مطلب بالا به خبرنگار ما گفت: در راستاي ساماندهي واحدهاي صنفي  موجود در محدوده منطقه 15 تهران، بيش از 500 واحد صنفي  مزاحم در جنوب شرقي تهران شناسايي و براساس بند 20 ماده  55 قانون شهرداري، تعطيل و تغيير كاربري داده شدند. وي  گفت: از جمله واحدهايي كه تغيير كاربري داده شدند صافكاري خودرو به خواروبارفروشي، مكانيكي خودرو به طباخي،  تراشكاري به فروشگاه لوازم يدكي و... مي باشد. وي گفت:  از جمله واحدهاي صنفي مزاحم كه جمع آوري شد، يك مركز جمع آوري نان خشك و مواد ضايعاتي واقع در گردنه تنباكويي  جاده خاوران بود. اين مجتمع حدود يك هكتار وسعت داشت و 150 افغاني در آن فعاليت مي كردند. وجود اين مجتمع موجب مزاحمت هاي بسيار براي اهالي و آلودگي هاي بهداشتي و معضلات اجتماعي بسيار شده بود. مهندس طاهري در ادامه اين  مصاحبه، اجراي طرح تفكيك زباله در مبدا را داراي  پيامدهاي مثبت اقتصادي، زيست محيطي و بهداشتي خواند و افزود: اين طرح بصورت آزمايشي در يكي از نواحي منطقه 15 در حال اجراست و سپس به كليه نواحي تعميم داده خواهد شد و طبيعي ترين انتظار ما از شهروندان، مشاركت آنان در اجراي اين طرح زيست محيطي است. 
