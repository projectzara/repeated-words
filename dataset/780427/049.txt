 سازمان تامين اجتماعي چه سرنوشتي خواهد داشت؟ گروه شهري: سازمان تامين اجتماعي به صورت زودرس با عدم  توازن مالي روبرو خواهد شد و پيشي گرفتن مصارف بر منابع  دراين سازمان به عنوان يك معضل ملي، مطرح شده است.  در نظامهاي بيمه اي، به ويژه نظامهاي بيمه هاي اجتماعي  موضوع تعادل وتوازن مالي(منابع و مصارف)از اهميت خاصي  برخورداراست، به طوري كه تامين مالي طرحهاي تامين  اجتماعي براساس روشهاي فني محاسبه حق بيمه استواراست.  كارشناسان تامين اجتماعي معتقدند: مسئله توازن مالي بين  درآمدها وهزينه ها جوهره وجودي اينگونه نظامها را تشكيل  مي دهد و لذا به تعويق انداختن نقطه سربسري پايان دوره  تعادل، بحث اصلي مديريتهاي نظامهاي بيمه اجتماعي در سراسر جهان است.  اين كارشناسان مي افزايند: در تمامي كشورها، قبل از رسيدن به نقطه سربسر و يا پيشي گرفتن مصارف بر منابع،  باتوجه به شرايط اقتصادي واجتماعي كشور خود دولتها اقدام  به تمهيداتي از قبيل افزايش نرخ حق بيمه، تعميم و گسترش  پوشش بيمه، افزايش سن بازنشستگي مي كنند تا حتي الامكان  عملا" دچار عدم توازن هزينه ها و درآمدها نشوند.  رزاق صادق قائم مقام مديرعامل سازمان تامين اجتماعي  درامور بيمه اي در زمينه وضعيت صندوق بيمه اجتماعي در ايران اظهار مي دارد: در ايران علاوه بر اينكه اقداماتي  مشابه ديگر كشورها صورت نگرفته، بلكه اتخاذ تصميماتي نظير عدم پرداخت سهم مشاركت دولت، كاهش نرخ حق  بيمه از برخي فعاليتها، بازنشستگي هاي پيش از موعد، كاهش  سن و سابقه و ضريب بازنشستگي، لغو معافيتهاي مالياتي و...  موجب شده است كه مسئله عدم توازن مالي سازمان بصورت  زودرس مطرح شود.  وي در گفت وگو با خبرگزاري جمهوري اسلامي مي افزايد: ضمن  آنكه ماهيت كار سازمان هاي بيمه اجتماعي به گونه ايست كه  به مرور زمان بيمه شدگان بيشتري ازنظر سن و سابقه پرداخت  حق بيمه واجد شرايط دريافت مستمري مي شوند و اين موضوع  نيز بر پيشي گرفتن مصارف بر منابع اين سازمانها تاثير مي گذارد، اما آنچه كه موجب تسريع اين امر در سازمان  تامين اجتماعي ايران شده، ايجاد تعهدات پيش بيني نشده در قانون تامين اجتماعي بدون در نظر گرفتن اعتبارات لازم و كاهش منابع سازمان بدون كاهش تعهدات است.  وي ادامه مي دهد: به عنوان مثال چنانچه به مصارف بلند مدت در سال 1375توجه شود سازمان از بابت مستمري  بازنشستگي، ازكارافتادگي و بازماندگان جمعا" مبلغ يك  هزار و 950 ميليارد ريال هزينه كرده درصورتي كه هزينه  واقعي سازمان تامين اجتماعي باتوجه به قانون  تامين اجتماعي مصوب سال 1354 مي بايست در پايان سال 1375 حدود هزار ميليارد ريال مي شد.  اين عضو هيات مديره سازمان تامين اجتماعي تاكيد مي كند:  عدم پرداخت تعهدات قانوني دولت و كاهش نرخ حق بيمه و مهمتر از همه بازدهي نامناسبسرمايه گذاريهاي سازمان،  باعث كاهش منابع شده است.  وي مي افزايد: مثلا" نرخ حق بيمه براي مزاياي بلندمدت در قانون تامين اجتماعي 18 درصد حقوق و دستمزد تعيين شده  است و اين بدين معني است كه هر شش نفر بيمه شده اصلي  تعهد پرداخت حقوق يك مستمري بگير را به عهده دارددر صورتي كه هم اكنون اين رقم در سازمان تامين اجتماعي به  ازاي حدود نه نفربيمه شده اصلي براي يك نفر مستمري بگير است و تمام پرداختهاي يك فرد بيمه شده با حداقل دستمزد حدود يك سال مستمري و با پرداخت متوسط دستمزد، تكافوي  حدود دو سال مستمري وي را خواهد كرد.  كارشناسان و دست اندركاران تامين اجتماعي ضمن آنكه تعادل  مالي نظام تامين اجتماعي را متاثر از راهبردها و سياستهاي اقتصادي دولت مي دانند، براي به تعويق انداختن  نقطه سربسر منابع و مصارف و عدم توازن مالي پيشنهاداتي  ارائه مي كنند.  قائم مقام مديرعامل سازمان تامين اجتماعي در امور بيمه اي مي گويد: عامل مهمي كه در تعادل مالي نظام  بيمه هاي اجتماعي مطرح است، حفظ و ارتقاي ارزش ذخائر در ارتباط با ارائه تعهدات آتي اينگونه موءسسات است كه بايد باتوجه به تفكيك خدمات در دو گروه حمايت هاي كوتاه مدت و بلندمدت، بطور مجزا در نظرگرفته شود.  وي تصريح مي كند: عدم نگرش به ماهيت و بافت اين دو سيستم مالي باعث شده كه مابه التفاوت منابع و مصارف جاري  سازمان به عنوان سود تلقي شود و به جاي حفظ و حراست  بويژه حمايت جدي و سياسي دولت و سوق دادن اين ذخائر بسوي طرحهاي سودآور و يا تضمين پرداخت سود، حداقل معادل  سودمتعارف جامعه دقيقا" با اتخاذ سياستهايي كه مخالف  ماهيت اين سازمان است، عمل شود.  وي مي افزايد: براي تحقق تامين اجتماعي از طريق برقراري  و توسعه بيمه تامين اجتماعي از مجلس شوراي اسلامي و دولت  انتظار مي رود كه بمنظور جبران هزينه هاي اجتماعي،  سازمان تامين اجتماعي از ماليات و عوارض معاف شود.  وي، واقعي كردن دستمزد مبناي كسر حق بيمه در فعاليتهاي  مختلف مشمول قانون تامين اجتماعي، بازنگري در ضوابط نقل  و انتقال سوابق سايرصندوقهاي حمايتي به سازمان تامين  اجتماعي و بالعكس، رعايت اصل تعادل منابع و مصارف و جلوگيري از وارد شدن خسارات مالي به سازمان تامين  اجتماعي وجلوگيري از تصويب قوانين و مقرراتي را كه  هزينه هاي مضاعفي براين سازمان تحميل كند، از جمله  راهكارهاي لازم در جهت حمايت از صندوق بيمه اجتماعي ذكر كرد.  وي همچنين پرداخت بدهي هاي معوقه دولت به اين سازمان را براي ياري وكمك به تداوم فعاليت صندوق بيمه اجتماعي در كشور بسيار موءثر مي داند.  سازمان تامين اجتماعي به عنوان يكي از اركان نظام  بيمه اي كشور ازطريق 400 شعبه و نمايندگي، 48 بيمارستان،  260 مركز درماني و حدود 29هزار پزشك و مركز درماني،  تشخيصي طرف قرارداد اقدامات مختلفي را براي گسترش كمي و كيفي خدمات بيمه هاي اجتماعي به افراد تحت پوشش خود انجام مي دهد.  اين سازمان هم اكنون بالغ بر پنج ميليون و 900 هزارنفر از نيروهاي مولد جامعه را تحت پوشش خدمات درماني،  بيمه اي و بازنشستگي دارد كه بااحتساب افراد تحت تكفل  آنان و مستمري بگيران اصلي و تبعي درمجموع بيش از24 ميليون نفر از آحاد كشور را دربرمي گيرد. 
