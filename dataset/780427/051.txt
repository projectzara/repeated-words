 گروه شهرستانها: استاندار آذربايجان غربي در ديدار جمعي  از اعضاي انجمن هاي اسلامي دانشگاه اروميه و دانشگاه  علوم پزشكي استان گفت: سياست آقاي خاتمي يك جريان فكري  است كه بايد در جامعه نهادينه شود.  به گزارش خبرنگار همشهري در اروميه محمود ميرلوحي افزود:  آقاي خاتمي با شناخت نيازهاي زمان در تلاش است براي ذهن  پرسشگر جوانان پاسخ منطقي داشته باشد.  وي با ذكر اين مطلب كه در شرايط حاضر، جامعه ايران،  فرهنگي رشديافته در عرصه هاي سياسي و اجتماعي دارد بر همكاري و مشاركت جوانان در امور اجتماعي تاكيد كرد و اظهار داشت: دانشجويان نقش كليدي در جامعه دارند و بايد نقش آنان در عرصه هاي مختلف افزايش يابد.  وي اعتدال و آرامش را مناسبترين بستر براي تحقق  خواسته هاي جامعه ذكر كرد.  وي همچنين افزود: لازمست يك مجلس مشورتي متشكل از دانشجويان، دانشگاهيان، علماء، كسبه، فرهنگيان،  ورزشكاران و قشرهاي مختلف در استان تشكيل شود و اين شورا نظرات و پيشنهادات خود را در اختيار استاندار بگذارد.  استاندار آذربايجان غربي با تحليل مقوله آزادي، استقلال  فردي را زمينه به وجود آمدن استقلال جامعه ذكر كرد. 
