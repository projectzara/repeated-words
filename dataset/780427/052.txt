 گروه شهرستانها: به گفته قائم مقام معاون سينمايي و وزير فرهنگ و ارشاد اسلامي اولين جشنواره سراسري فيلمهاي  موضوعي شهريورماه امسال در شهركرد برگزار مي شود.  به گزارش خبرنگار همشهري در شهركرد وي هدف از برپايي اين  جشنواره را توازن موضوعات توليد و تقسيم عادلانه امكانات  سينمايي در سراسر كشور اعلام كرد و افزود: برپايي اين  جشنواره سراسري به تبادل افكار فيلمسازان مطرح كشور با جوانان و خودباوري و تشويق آنان در ارائه آثار مطلوب سينمايي كمك خواهد كرد.  وي در ادامه گفت: امروزه به رغم گسترش شبكه اينترنت و ماهواره، سينما هنوز هم جذابيتهاي خاص خود را داراست و ارائه فيلمهاي خوب، تبليغات مناسب، خدمات رساني مطلوب و وجود سالنهاي كافي موجب حضور مردم در سالنهاي سينما خواهد شد.  وي در ادامه افزود: ما وارث فيلمفارسي هستيم و سلايق،  علايق، قوميتها و شرايط اقليمي در توليد فيلم موءثر هستند و با وجود برخي فيلمهاي پالايش نشده ويدئو در كشور و خطر امواج ماهواره اي سينما سنگري است كه بايد محصول نظام و مردم را به معرض نمايش بگذارد. جشنواره سراسري فيلمهاي  موضوعي از 26 شهريور ماه به مدت 3 روز برگزار مي شود و در آن تازه ترين فيلمهاي سينماي كمدي به نمايش گذاشته  خواهد شد. 
