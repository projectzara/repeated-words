 گروه شهرستانها: بارندگي و سيل در شهرستانها ابعاد تازه اي به خود گرفت و اعلام شد كه سيل تلفات جاني و مالي فراواني در چند شهر برجاي گذارد.  فرماندار شهرستان مرزي مريوان گفت: هفت نفر از روستاييان منطقه اورامان تخت و كماله اين شهرستان روز جمعه بر اثر جاري شدن سيل مفقود شدند.  فتاح مظاهري روز شنبه افزود: سيل به دنبال بارندگي در اين منطقه جاري شد.  وي گفت: تلاش وسيعي از روز جمعه توسط گروه هاي امدادي و روستاييان منطقه براي يافتن مفقودين آغاز شده است.  وي افزود: سيل همچنين خسارت زيادي به باغات، راه هاي  روستايي و ابنيه فني منطقه اورامانات تخت وارد كرده است.  همچنين به گفته فرماندار بردسير در اثر بارندگيهاي چند روز گذشته و جاري شدن سيل در اين شهرستان، يك نفر جان  خود را از دست داده است.  غلامرضا كركاني افزود: قرباني، يك نوجوان 14 ساله بود كه  در جريان سيل روستاي كلهر جان خود را از دست داد.  وي افزود: بيش از 30 درصد جاده ها و پلهاي اين دهستان در اثر سيل، دچارخسارت شد.  وي گفت: همچنين، آببندها، بندهاي انحرافي و كانالهاي  آبرساني كشاورزي دهستان قلعه عسكر بيش از 50 درصد تخريب شده است.  در شهرستان رفسنجان نيز بر اثر جاري شدن سيلاب در مسير رودخانه گيودري، بالغ بر يك ميليارد و 300 ميليون ريال  خسارت به واحدهاي مسكوني، باغات پسته، قنوات و اراضي  كشاورزي روستاي ناصريه و منطقه شاهزاده عباس واردشد.  ستاد حوادث غيرمترقبه فرمانداري رفسنجان اعلام كرد در روستاي ناصري به 10 واحد مسكوني بين 50 تا 90 درصد خسارت  وارد شده و ضمن آسيب به پنج واحد دامداري، هفت راس دام  نيز از بين رفت.  رئيس ستاد حوادث ناگهاني كردستان گفت: اجساد كشته شدگان  سيل كه يك جوان 14 ساله و يك مرد 80 ساله از ساكنان  روستاي بله جو بودندبعدازظهر روز جمعه از آب گرفته شد.  وي افزود: بر اثر جاري شدن سيل 13 واحد مسكوني، سه دهنه  پل، يك مدرسه و ده ها آبگير كشاورزي و انبار غلات و حبوبات به ميزان صد درصد در شهرستان سقز تخريب شده است.  به گزارش خبرنگار همشهري از سنندج، سيل روستاهاي  شهرستانهاي سقز، ديواندره و مريوان را در محاصره قرار داد و علاوه بر تخريب چند واحد مسكوني روستايي دهها راس  دام را نيز تلف كرد. رئيس ستاد حوادث غيرمترقبه  استانداري كردستان در توضيحاتي گفت: بارش باران و تگرگ و جاري شدن سيل در روستاي "قزل بلاغ "شهرستان ديواندره  مردي به نام محمد صيدي و 39 راس دام اين دامدار را با خود برد. تلاش امدادگران نجات براي يافتن جسد وي تاكنون  بي ثمر مانده است. "احمد تواهن "افزود: در جريان جاري  شدن سيل در روستاي "نعل شكن "ديواندره نيز 17 انبار علوفه و 15 واحد مسكوني صددرصد تخريب و 25 راس دام تلف  شدند. 
