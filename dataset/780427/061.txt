 سنندج- خبرگزاري جمهوري اسلامي: به گفته استاندار كردستان بي قانوني، بي انضباطي و اعمال خشونت با هر نام  خلاف مصالح و امنيت ملي است و حركت اخير خشونت طلبان،  زمينه سوءاستفاده اوباش را از حركت دانشجويان فراهم ساخت.  عبدالله رمضانزاده ديروز در نشست شوراي اداري استان  كردستان افزود: حركت هاي افراد خشونت طلب هيچ گاه مانع  اجراي برنامه هاي دولت نخواهد شدو دولت به پشتيباني مقام  معظم رهبري و راي ملت ازسياست هاي خود عقبنشيني نمي كند.  وي گفت: افراد تنگ نظر و اصحاب خشونت به غلط معتقدند، هر كس با آنان مخالف است با رهبري و اسلام مخالف است در حالي كه مقام معظم رهبري فرمودند: بحران سازي و بي انضباطي خلاف است و بايد با آن برخورد شود.  استاندار كردستان افزود: وقايع اخير را مي توان به عنوان  يكي از نقاط تاريك دوران بيست ساله انقلاب دانست كه قلب مقام معظم رهبري را جريحه داركرد.  وي گفت: عده اي پس از انتخابات رئيس جمهوري پيوسته به  فكر بحران سازي بودند و حركت اخير درست زماني رخ داد كه  كشور به آرامش بيشتري نياز داشت.  وي افزود: به نظر مي رسد حركت جديدي ازسوي دشمنان در كشور در حال شكل گيري است و آنان قصد به بن بست كشيدن  كشور را دارند.  رمضانزاده افزود: حركت هاي اخير نشان داد، عده اي در كشور خود را دين دارتر ازمقام معظم رهبري دانسته و قصد دارند، جلوتر از ايشان حركت كنند و در آينده نيز امكان  تداوم اين حركت از سوي افراد خشونت طلب وجود دارد.  استاندار كردستان در نشست شوراي اداري اين استان، از زحمات دو ساله علي اوسط هاشمي معاون قبلي سياسي، امنيتي  استانداري كردستان كه به تازگي به سمت معاون سياسي،  امنيتي استانداري قزوين منصوب شده است، قدرداني كرد. 
