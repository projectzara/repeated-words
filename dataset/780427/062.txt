 در بيانيه مجمع تشخيص مصلحت نظام با تشكر از حضور به  موقع مردم در حمايت از نظام و ولايت فقيه، از نيروهاي  سختكوش امنيتي انتظامي و بسيج خواسته شده است با عوامل  آشوبگر و معاند، قاطعانه برخورد كنند گروه سياسي: مجمع تشخيص مصلحت نظام در بيانيه اي از نيروهاي سختكوش امنيتي، انتظامي و بسيج كشور خواست با حفظ هوشياري و آگاهي، در برخورد قاطع با عوامل آشوبگر و معاند و محركين اصلي اين حركت، لحظه اي دريغ نكنند.  متن كامل اين بيانيه كه ديروز خبرگزاري جمهوري اسلامي  مخابره كرد، به شرح زير است:  بسم الله الرحمن الرحيم در هفته گذشته حادثه تلخ كشور و پيامدهاي تاسف بار آن،  بويژه حرمت شكني مقدسات و فاجعه دانشگاه افكار عمومي را بشدت تحت تاثير قرار داد. متاسفانه اين واقعه تلخ، قلب رهبر معظم انقلاب، مردم و همه مسئولان دلسوز نظام را به  دردآورد.  دراين حادثه عده اي از عوامل وابسته، به همراه منافقين  سعي كردند تا با سوءاستفاده از نام دانشجو جايگاه  دانشگاه و امنيت ملي ما را هدف قراردهند.  سخنان متين، حكيمانه و قاطع مقام ولايت، يكبارديگر توطئه اي راكه مي رفت تاامنيت ملي نظام اسلامي را تهديد كند، افشا كرد و سيل خروشان مردم آگاه و هميشه در صحنه  ايران همگام با دانشجويان متعهد و انقلابي در لبيك به  نداي رهبرفرزانه انقلاب با حضور به موقع خود در راهپيمايي عظيم اين توطئه را خنثي كردند.  مجمع تشخيص مصلحت نظام با تقبيح حمله به خوابگاه  دانشجويان و تاكيد برلزوم برخورد قانوني با علل و عوامل  ايجاد اين واقعه تلخ، جريانات انحرافي به وجود آمده از اين حادثه و تهاجم به بيت المال و اموال مردم را محكوم مي كند.  مجمع تشخيص مصلحت نظام بار ديگر با تشكر و قدرداني از حضور به موقع، با شكوه و دشمن شكن مردم در حمايت از نظام  مقدس اسلامي و محور اصلي آن يعني رهبرفرزانه انقلاب حضرت  آيت الله خامنه اي حمايت همه جانبه خود را ازمقام ولايت  و اطاعت از رهنمودهاي معظم له اعلام مي دارد و ضمن تشكر ازنيروهاي سختكوش امنيتي، انتظامي و بسيج كشور، از آن ها درخواست مي كند باحفظ هوشياري و آگاهي، در برخورد قاطع  با عوامل آشوبگر و معاند و محركين اصلي اين حركت،  لحظه اي دريغ نكنند و قوه قضائيه نيز در بررسي و محاكمه عوامل پيدا و پنهان آشوبهاي اخير قاطعانه به  وظيفه خود عمل نمايد. 
