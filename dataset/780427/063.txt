 گروه سياسي: انجمن اسلامي دانشجويان دانشكده علوم  دانشگاه تهران با صدور بيانيه اي درباره حوادث اخير ضمن  تاكيد بر ضرورت استعفاي فرمانده نيروي انتظامي - به عنوان  يكي از خواستهاي دانشجويان - فاجعه حمله به كوي دانشگاه  را ادامه پرونده قتل هاي زنجيره اي ارزيابي كرده است.  در بخشي از بيانيه اين دانشجويان چنين آمده است: حادثه  تاسف بار حمله سحرگاه جمعه هجدهم تيرماه به كوي دانشگاه  تهران در شرايطي صورت گرفت كه دادستان سازمان قضايي  نيروهاي مسلح قرار بود مصاحبه مهمي در زمينه قتلهاي  زنجيره اي انجام دهد و اطلاعات تازه اي را در اين زمينه  به مردم شريف ايران ارائه نمايد.  هرگاه پرونده قتلهاي زنجيره اي نويسندگان و روشنفكران به  نقطه مهمي مي رسد كساني كه منافعشان دراين ميانه به خطر افتاده فضاي سياسي حاكم بر جامعه را با به راه انداختن  جنجالي تازه به آشوب مي كشند.  اين بيانيه مي افزايد: اين بسيار جاي تاسف دارد كه چند ساعت پس از قول دادن آقاي ناطق نوري در مورد دفاع از آزادي مطبوعات به هنگام تصويب طرح كاملا" جناحي اصلاح  قانون مطبوعات، روزنامه سلام توقيف مي شود و حريم  دانشگاه و دانشجو مورد تعرض وحشيانه قرار مي گيرد. 
