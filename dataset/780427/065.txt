 محل تقاطع خط محفلي قتل هاي زنجيره اي و خط محفلي حمله  به كوي دانشگاه تهران امكان دستيابي به كانون توطئه را فراهم مي كند گروه سياسي: شوراي هماهنگي گروههاي خط امام متشكل از سازمان مجاهدين انقلاب، دفتر تحكيم وحدت، انجمنهاي  اسلامي جامعه پزشكي، مدرسين، مهندسان و معلمان و نيز نمايندگان خط امام مجلس با صدور بيانيه اي تحليلي  پيرامون فاجعه حمله به كوي دانشگاه و پيامدهاي آن، اظهار اميدواري كرد همگان با عبرت آموزي از اين واقعه پذيراي  رقابت سالم و عادلانه در عرصه سياسي كشور باشند.  اين شورا در بخشي از بيانيه خود كه نسخه اي از آن به  دفتر روزنامه همشهري ارسال شده اظهار كرده است: پيگيري  قاطع و جدي فاجعه حمله به كوي دانشگاه تهران هرگز نبايد تحت الشعاع حوادث بعدي قرار گيرد و در واقع اين تحليل با قدرت مطرح مي شود كه اساسا" حوادث بعدي كه به صورت  اغتشاشات خياباني و حمله به اماكن و اموال عمومي و مردم  بروز يافت بخشي از توطئه اي بوده است كه در برگيرنده بخش  عملياتي حمله به كوي دانشگاه مي باشد. شواهدي نيز بر اين  مدعا وجود دارد كه بايد مطمح نظر كميته تحقيق قرار گيرد.  فاجعه كوي دانشگاه عليرغم همه تلخي هاي آن اين فرصت را فراهم آورده كه با رديابي علل و عوامل آن، كانون اصلي  فتنه شناسايي شود.  اين فرصتي استثنايي است كه در اختيار كميته ويژه بررسي  قتل هاي زنجيره اي و كميته بررسي فاجعه كوي دانشگاه قرار داده شده است و رئيس جمهوري محترم كه با پشتوانه تاييد مقام معظم رهبري امكان لازم را براي جديت در پيگيري به  دست آورده اند نبايد آن را از دست بدهند. امروز هيچ  برنامه و كاري مهم تر و حياتي تر از كشف كانون اصلي فتنه  كه اساس و حيات جمهوري اسلامي در معرض تهديدات آن است  نمي باشد. محل تقاطع خط محفلي قتل هاي زنجيره اي و خط محفلي حمله به كوي دانشگاه تهران امكان دستيابي به كانون  توطئه را فراهم مي كند. 
