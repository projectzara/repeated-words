 گروه سياسي: دو تن از نمايندگان مردم اردبيل در مجلس  شوراي اسلامي در گفتگو با خبرنگار همشهري به تشريح  ديدگاههاي خود پيرامون فاجعه تهاجم به كوي دانشگاه تهران  پرداختند.  احد قضايي در اين گفتگو با اظهار اين كه ارتباط دادن هر انديشه مخالف به بيگانگان فضاي سياسي كشور را آلوده و مانع توسعه سياسي مي شود بر لزوم مقابله جدي با گروههاي  فشار تاكيد كرد و گفت: برخورد با اين گروهها نبايد تحت الشعاع آشوبهاي خياباني قرار گرفته و به فراموشي  سپرده شود.  نماينده مردم اردبيل با" ننگين "خواندن فاجعه كوي  دانشگاه حمله به دانشجويان خارجي را لطمه وارد آوردن به  حيثيت بين المللي كشور دانست و گفت: حتي با دستگيري و مجازات عاملان نيز تبعات سوء اين تهاجم بر افكار عمومي  جهان از بين نخواهد رفت.  همچنين پير نعمتي ديگر نماينده مردم اردبيل نيز با انتقاد از عدم برخورد جدي نظام با گروههاي خشونت طلب تصريح كرد: عقبنشيني هاي قبلي در برابر قانون شكني هاي  اين گروهها موجب جري شدن آنها و درنهايت پديد آمدن فاجعه  كوي دانشگاه شد.  به گفته وي اگر نظام در گذشته در برابر حركتهاي  خشونت آميز اين گروهها از قبيل حمله به سينماها و مراكز فرهنگي مي ايستاد، و قاطعانه با آنان برخورد مي كرد،  خشونت طلبان جرات حمله به كوي دانشگاه تهران را پيدا نمي كردند.  پيرنعمتي تصريح كرد: در مبارزه با گروههاي فشار نبايد تنها به حذف شاخ و برگها اكتفا كرد بلكه بايد يك حركت  اساسي به منظور حذف ريشه ها و مهره هاي اصلي صورت پذيرد.  وي همچنين حمله وحشيانه به دانشجويان به بهانه برپايي  تحصن را غيرقابل قبول دانست و خاطرنشان كرد: تحصن حق  طبيعي دانشجو بوده و گروههايي نظير بسيج دانشجويي نيز در گذشته به كرات چنين تحصن هايي ترتيب داده اند.  وي در خاتمه يادآور شد: هرچند حذف گروههاي فشار از صحنه  جامعه امري ضروري مي باشد، ولي بايد در نظر داشت كه  گروههاي مزبور ريشه در بعضي واقعيتهاي تلخ جامعه داشته و حذف كامل آنان به زمان طولاني نياز دارد. 
