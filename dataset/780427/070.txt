   درخلال بحث هاي بودجه سال 1378 كشور در مجلس شوراي  اسلامي، رئيس سازمان غله كشور اعلام نمود كه در سال  آينده دولت پانصد ميليارد تومان بابت يارانه نان  مصرف كنندگان مي پردازد.  سالهاست كه دو نظريه پرداخت چنين يارانه سنگيني و نيز حذف آن، در تقابل با همديگر در مجموعه مديريت كشور قرار دارند و البته تاكنون موافقين پرداخت، طيف غالب را تشكيل  مي دهند.  موافقين به استناد اينكه نان در الگوي تغذيه اي اقشار كم درآمد نقش اصلي را ايفا مي كند حذف يارانه نان را فشاري سنگين بر اقتصاد معيشتي آنان تلقي مي كنند و عليرغم آنكه بعضا" پيامدهاي منفي آن را مي پذيرند توانمندي لازم در پذيرش ريسك حذف را ندارند. مخالفين  پرداخت نيز معتقدند كه استفاده بهينه از چنين پولي در جهت برنامه هاي سازنده و فرآيندهاي توليد، ضمن آنكه ما را در جهت خودكفايي براي اين محصول استراتژيك ياري  مي دهد موجبات دستيابي به استقلال سياسي بيشتر را در پي  چنين قطع وابستگي بيش از پيش فراهم مي سازد.  ديدگاهي كه اينجانب به لحاظ سالها تخصص ام در تحقيقات  به نژادي گندم دارم دربرگيرنده نظريه موافقين حذف يارانه  نان است كه تلاش مي نمايم در اين مختصر به آن اشاراتي  داشته باشم.  1- روند تحقيقات كشاورزي در جهت مسائل ژنتيكي(به نژادي) و به زراعي(آگروتكنيكي)از يك سطح معيني به بعد نمي تواند موازي و متناسب با افزايش جمعيت كشور بهره وري  داشته باشد. حتي اگر تئوري جمعيت مالتوس را كه معتقد به  افزايش تصاعد هندسي وار جمعيت و عددي مواد غذايي است،  كاملا" نپذيريم باز آنچه را كه در عمل مي بينيم به نظر مي رسد در همان راستا سير مي نمايد. چرا كه اولا"  سرمايه گذاري تحقيقات از مرحله اي به بعد بسيار سنگين  بوده و ماهيتا" آنچه كه به دست مي آيد قادر به پاسخگويي  به حجم افزايش مصرف كنندگان نيست. ديگر آنكه به لحاظ ساختار موجود، دستيابي به تكنولوژي هاي جديد اگر كه با يك سونگري همراه باشد مي تواند وابستگي به واردات گندم  را به وابستگي در امر تحقيقات مبدل كند.  2- اثرات مخرب زيست محيطي: بسط و توسعه بيشتر سطوح كشت  (اگربرفرض ممكن باشد)و نيز استفاده افراطي از تقويت  كننده هاي مصنوعي خاك(بخصوص كودهاي شيميايي)موجب بهم  خوردن ساختمان و بافت خاك و در درازمدت بستر زراعي بسيار نامطلوب از نظر عدم تعادل مواد معدني و آلي و درنتيجه  ناكارآمدي خاك خواهد گرديد و به گونه اي عدم تعادل  زيست محيطي و ازبين رفتن اكوسيستم هاي موجود را به دنبال  خواهدداشت.  3- شايد كه مهمترين نگرش در اين رابطه، تاثير حذف يارانه  بر الگوي مصرف نان و پيامدهاي نيكوي اقتصادي و فرهنگي آن  است.  واردات گندم در سال 1375 به ميزان 3/4 ميليون تن و در سال 1376 متجاوز از 6 ميليون تن بوده و در اين رابطه  سرانه واردات گندم در سال 1375 عبارت از 6/71 كيلوگرم و در سال 1376 حدود يكصد كيلوگرم گزارش شده  است و آنهم در شرايطي كه سرانه واردات كشور 5/1 ميلياردي  چين 10 كيلوگرم مي باشد ازطرفي مصرف سرانه نان در جامعه  شهري 129 كيلوگرم و در روستا 185 كيلوگرم و متوسط كشور حدود 170 كيلوگرم اعلام گرديده است و بدين ترتيب مصرف كل  كشور12 ميليون تن محاسبه مي شود. در چنين وضعيتي براساس  گزارش منابع تحقيقاتي ذيربط ميزان ضايعات گندم از مرحله  برداشت تا پس از تهيه نان، 33% برآورد شده كه معادل 4 ميليون تن تخمين مي گردد كه اگر تمامي عوامل تاثيرگذار بر اين ضايعات كنترل گردد مي توان امكان ذخيره آن را درنظر گرفت.  با اندك توجهي در مي يابيم كه بهاي بيش از حد پايين نان  كه از گذر پرداخت يارانه عبور كرده است موجب برخورد و مصرف ناصحيح با اين فرآورده كه روزگاري در ايران به  قداست قرآن گونه آن سوگند مي خوردند شده است كه به بعضي  از موارد اشاره مي شود:  1- مصرف غيرلازم نان در واحدهاي كوچك و بزرگ شهري.  2- مصرف نان با قيمت يارانه اي در روستاها به منظور تغذيه دامهاي كوچك.  3- عدم دقت در توليد نان به لحاظ كيفي كه عمدتا" به دليل  بهاي پايين آن است.  در صورتي كه نان جايگاه واقعي خود را از نظر همترازي  قيمت با ساير نرخ ها بيابد قطعا" موجب برخورد صحيح و رعايت دقت در مراحل تبديل آن خواهد شد و چه بسا مي توان  از اين رهگذر نسبت به كاهش ضايعات حتي به حد صفر موفق  بود كه به اين ترتيب با در نظر گرفتن قيمت جهاني گندم كه  هر تن به طور متوسط 250 دلار معامله مي شود، مي توان  انتظار يك ميليارد دلار صرفه جويي را داشت كه اگر آن را به 500 ميليارد تومان يارانه و يا به عبارتي 620 هزار دلار به نرخ هاي جاري اضافه نماييم حجم قابل توجهي  صرفه جويي ارزي و مالي خواهدبود.  در جهت صرفه جويي در اين رابطه نكته اي را اضافه  مي نمايم و آن مصرف بيش از حد بذر در هكتار توسط زارعين  گندم كار است. با توجه به 5/6 ميليون هكتار اراضي ديم و آبي گندم و اينكه معمولا" در اراضي گندم كاري كشورمان  بين 20 تا 150 كيلوگرم بذر در هكتار بيش از حد نياز مصرف  مي شود با تامين تسهيلات و نيز ادوات آماده سازي مناسب براي بستر كشت و تاكيد بر كار ترويجي و آموزشي مي توان  در رعايت مصرف بذر در هكتار موفق بود كه اگر تنها 20 كيلوگرم در هر هكتار صرفه جويي شود 130 هزار تن ذخيره  گندم و يا حدود 3 ميليون دلار پس انداز مالي خواهيم داشت.  قيمت نان با بهاي واقعي خود مي تواند در بهبود و افزايش  برخورد واقع گرايانه مردم با امكانات و توانايي هاي خود موءثر باشد و با درك صحيح از ارزشهاي موجود، روحيه اي  منسجم در ساير برنامه ها به دست آورد.  تصميم به حذف يارانه نان به دو عنصر نيازمند است اول  آنكه مسئولين ذيربط بتوانند به جاي محافظه كاري و نگراني  از پيامدهاي اجتماعي و افزايش موج نارضايتي، جسارت و شجاعت متناسب با چنين تصميمي را در خود ايجاد كنند و ديگر آنكه در مسير يك برنامه ريزي دقيق، قاطع و كارشناسانه چنين صرفه جويي بزرگي را به نحوي هزينه  نمايند كه نه تنها مصرف كنندگان كم درآمد را تحت فشار قرار ندهد بلكه به سرعت براي آنان موجد خير و بركت بيشتر از نظر توسعه رفاه عمومي گردد. توجه دولتمردان در جهت  چنين هدفي و دقت در اينكه پترول هاي ذخيره شده به  پترول هاي نمره دولتي بيشتري تبديل نگردد مي تواند تضمين كننده نتايج مثبت اين تصميم باشد.  عبدالحسين طوطيائي 
