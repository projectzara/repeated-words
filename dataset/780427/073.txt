 نگاهي به سومين دوره مسابقات هندبال بانوان باشگاههاي  ايران    گروه ورزشي: هندبال در ورزش بانوان رشته اي نوپا است.  تنها هشت سال از فعاليت مجدد اين رشته پس از انقلاب اسلامي مي گذرد عمري كوتاه اما مفيد كه برگزاري سه ليگ  كشوري شاهد اين مدعاست، اگرچه نحوه برگزاري مسابقه ها شباهتي به سيستم شناخته شده براي ليگ ندارد، ولي به هر شكل مسابقاتي است كه هر ساله باشگاههاي كشور را وادار به  فعاليت مي كند پرونده ليگ سوم در ارديبهشت ماه سال جاري  در حالي بسته شد كه حضور پرتعداد تيمهاي با انگيزه و قدر شهرستاني رونقي خاص به مسابقات داده بود.  برخلاف اكثر رشته ها كه ديدارهاي فينال و رده بندي در دست تيمهاي تهراني و يكي دو استان صاحب ورزش است، در ليگ  هندبال امسال تمام بهترينها از شهرستانها بودند و دست  تيم تهراني - هما از عنوان خالي ماند.  اشكالات آشكار داوري، تصادفي و غيرتصادفي و پيامدهاي  منفي آن در روحيه تيم ها نگذاشت تا كارنامه سومين ليگ با نمره بيست بسته شود.  بازيهاي زيبا، نتايج غيرقابل پيش بيني، نحوه ميزباني  خراساني ها و ضعف داوري، هرچه بود گذشت اما آنچه در خراسان اتفاق افتاد تجربه اي مفيد و سابقه اي درخشان  براي هندباليستها، مربيان و داوران و مسئولان بود.  در مرحله نهايي رقابتها كه با حضور 6 تيم از 5 استان  برگزار شد، قهرماني در حالي به تيم تربيت بدني استان  فارس رسيد كه فولاد اصفهان پابه پاي اين تيم حريفان را پشت سر مي گذاشت و تنها شكست فولادي ها در مقابل فارس  رقم خورد.  در بازي بين دو تيم قهرمان و نايب قهرمان، سايه دو شكست  قبلي فولاد در دور قبل بر سر بازيكنانش سنگيني مي كرد و " فارس "شادمان از پيروزي هاي پياپي توانست با اختلاف 9 گل رقيب سخت كوش خود را پشت سر بگذارد.  موفقيت" فارس "مديون سرعت تيم و كار گروهي در ضد حمله و درخشش ستاره سرعتي تيم، خديجه قانع بود. اما تيم فولاد كه از شهر هندبال خيز اصفهان آمده بود با تكيه بر بازيكنان خوش تكنيك و قدر بازيهاي روان تري انجام داد و گلزن ترين تيم اين مرحله بود.  در رده سوم جدول، تيم مقاومت بسيج كرمان قرار گرفت. دو تيم كرماني حاضر در مرحله نهايي با دو چهره متفاوت ظاهر شدند و نتايج ناهمگوني گرفتند. برق كرمان اگرچه در تمام  مسابقات شكست خورد اما از استاني آمده بود كه فقط دو سالن چند منظوره در مركز دارد و ديگر هيچ.  هما تنها نماينده پايتخت، رده چهارم را نصيب خود كرد. در كشمكش رواني كه گريبانگير هما شده بود، تيم تهراني، نخست  روحيه اش را به ضعف داوري باخت و سپس در آخرين روز طي يك  ديدار حساس نتيجه را به فارس واگذار كرد. هما يكي از باشگاههاي مستقل تهران بودكه در مقابل تيمهاي متشكل از بهترينهاي هر استان قرار گرفت.  تيم ميزبان ; تربيت بدني خراسان، با غلبه بر برق كرمان  خود را از قعرنشيني نجات داد و سميه رضازاده دروازه بان  به اوج رسيده اش را به عنوان يكي از سه دروازه بان برتر معرفي كرد.  مربيان كارآزموده دليل موفقيت تيم هاي استاني  " هندبال در استانها قوي تر و فعال تر از تهران است و انجمن هندبال فقط روي يك محور فعاليت نكرده است و همه  تيم ها و استانها براي ما يكسان هستند و حساسيت روي هيچ  تيمي نداريم. "رباب شهريان "مسئول انجمن هندبال بانوان  كشور حرفهايش را درباره اين رشته جوان به خبرنگار همشهري  چنين آغاز كرد و گفت: "دليل قوي شدن تيمهاي استانها داشتن مربيان كارآزموده است. انجمن براي تربيت مربي آگاه  آنها را در كنار تيم ملي قرار داد تا هم از مربيان  باتجربه درس بگيرند و هم آموخته هايشان را در سطح  بالاتري پياده كنند.  وي درباره دوره برگزار كردن مسابقات ليگ مي گويد: "شيوه  برگزاري مسابقه ها به مسايل مالي برمي گردد، با بودجه  تربيت بدني نمي توان مسابقات 13 تيم را به صورت رفت و برگشت برگزار كرد. مشكل ما فضا و توانائي خانمها نيست  بلكه بودجه است و تيمهاي ما تحت حمايت سازمانها و ارگانها قرار نمي گيرند. چون امكان تصويربرداري و تبليغ  در مسابقات را نداريم ارگانها روي تيم بانوان  سرمايه گذاري نمي كنند و مدير تربيت بدني باشگاهها و سازمانها مي توانند تيم را منحل كنند. " وي درباره كيفيت داوري در اين دوره مي گويد: "داور خالي  از اشتباه نيست. ضعف داوري ها هم به دليل كمبود تجربه  است ولي مغرضانه نيست. " مشكلات داوري  ناهيد غارسي، مربي تيم تربيت بدني فارس درباره وضعيت  داوري مي گويد: "پيش از هر مسابقه بايد كلاسهاي بازآموزي  و ارتقا توسط مدرسان حرفه اي براي داوران گذاشته شود. " غارسي اولين مربي فارس است كه با كشاندن هندبال به آموزش  و پرورش اين رشته را در استان خود زنده كرده است.  * خانم غارسي وضعيت داوري دراستان فارس چگونه است؟ - به خاطر ارتباط قوي بين هيات هندبال و آموزش و پرورش  استان هندباليستهاي فارس اكثرا" در حال مسابقه هستند و طبيعتا" داوران در طول سال فعال هستند طبق قانونهاي  موجود فاصله بين درجات داوري زياد است ولي هندبال نوپاست  و براي پيشرفت سريعتر بايد اين فاصله را كم كرد. با آنكه  استان فارس هر ساله در رده هاي بالاي جدول قرار مي گيرد اما تيم تربيت بدني تنها تيم بزرگسالان اين استان است و هيچ رقيب باشگاهي در استان خود ندارد و بهترينهاي استان  همگي در اين تيم جمع شده اند.  * با ايجاد چند باشگاه در استان هم بين هندباليستهاي  استان رقابت ايجاد مي شود و هم عده بيشتري جذب اين رشته  مي شوند. چرا تيم تربيت بدني را به چند تيم تبديل  نمي كنيد؟ - اولين دليلش كمبود بودجه است. با بودجه اي كه از سوي  تربيت بدني و انجمن هندبال به استان فارس داده مي شود نمي توانيم هزينه سالن و مسافرتهاي چند تيم را تامين  كنيم.  * پيروزيهاي تيم فارس كم گل بود و فقط در ديدار با رقيب سرسختتان فولاد بيشترين گل زده در يك بازي را داشتيد،  چرا؟ - حساس بودن مسابقه ها و محيط و سالن جديد قدرت واقعي  را از بازي ما گرفته بود. اما در مرحله اول با فولاد همگروه بوديم و از اين تيم شناخت كافي داشتيم.  * در ليگ امسال كار كدام مربي را پسنديديد؟ - خانم ابراهيمي مربي دانشگاه آزاد تهران و خانم فتوحي  مربي فولاد اصفهان بهترين مربيان بودند و درباره تاكتيك  بايد بگويم شيوه هاي تاكتيكي در تمام تيمها به جز هما ضعيف بود.  بهترينهاي هندبال از هندبال مي گويند خديجه قانع، قهرمان قهرمانان در مسابقات بيست براي بيست  مي گويد: "بازيكنان تيم ما هندبال را در مدرسه و زير نظر ناهيد غارسي آغاز كرده اند و اكنون هم بيشتر بازيكنان  مربي آموزشگاهها هستند واين فعاليت مضاعف باعث پيشرفت  بازيكنان و جذب دانش آموزان در اين رشته مي شود ولي با اين وجود تمرينات ما براي يك ورزش حرفه اي كم است و قابل  مقايسه با بازيكنان خارجي كه در مسابقات هميشگي ديديم،  نيست. تيم ما مربي بدنساز ندارد و باشگاه واقعا" از اين  موضوع ضربه مي خورد. " شكوفه قاسمي بازيكن بيست ساله فولاد كه از ابتداي احياء هندبال همپاي اين رشته است، مي گويد: "باشگاه فولاد توانايي مالي براي انجام بازي هاي رفت و برگشت را دارد.  اگر ليگ واقعا" به صورت ليگ برگزار شود ما هم تمرينات  خود را بيشتر خواهيم كرد و بهتر نتيجه خواهيم گرفت.  تمرينات ما كم است و در طول هفته فقط 6 ساعت تمرين داريم. " فاطمه حيدري دروازه بان آسيبديده تيم مي گويد: "هندبال  بازي خشني است و تيم فولاد هم محكم و با غيرت بازي  مي كند، اكثر بازيكنان تيم آسيب ديده هستند كه با تمرين  بيشتر و بدنسازي مي توان آسيبها را كم كرد. " پانته آ مينويي، بهترين بازيكن پرشي هندبال بانوان  مي گويد: "امكانات ورزشي در شهر اصفهان مناسب است اما شهرهاي اطراف مثل فلاورجان و شاهين شهر سالن ورزشي  ندارند، در حالي كه تعدادي از هندباليستهاي تيم فولاد ساكن اين شهرها هستند و براي حضور در تمرينات زمان زيادي  صرف مي كنند تا به شهر اصفهان برسند. " 
