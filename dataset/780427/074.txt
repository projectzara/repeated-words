   گروه ورزشي: در فصل تابستان بحث پر كردن مناسب اوقات  فراغت ميليون ها دانش آموز، اذهان مسئولان دست اندركار اين موضوع را سخت به خود مشغول مي دارد. در اين ميان با توجه به ازدياد جمعيت جوان دانش آموزي هيچ تناسبي نيز بين امكانات موجود ورزشي و شمار متقاضيان ديده نمي شود و از همه مهم تر آنكه به گواه تمامي كارشناسان، از امكانات  موجود هم استفاده بهينه به عمل نمي آيد. در صورتي كه يك  سازمان مشخص مسئوليت هماهنگي بين ارگانهاي مختلف برعهده  گيرد، بدون شك مي توان با سازماندهي مناسب سرويس دهي  بهتري را فراهم نمود و جمعيت بيشتري را جذب ورزشگاهها كرد.  ورزشگاه شهيد شيرودي در مركز شهر تهران همچنان كانون  توجه بسياري از دانش آموزان است و به همين خاطر در ارتباط با بحث اوقات فراغت پاي صحبت آتش كار معاونت اين  مجموعه ورزشي نشستيم و نقطه نظرات او را در اين مورد جويا شديم.  آتش كار در جواب سئوال اول ما پيرامون كمبود امكانات با توجه به شمار متقاضيان گفت: اگر جلسه اي با حضور مسئولان  تربيت بدني آموزش و پرورش، سازمان تربيت بدني، وزارت  علوم و ساير نهادهاي ورزشي ارگانهاي دولتي و خصوصي قبل  از تابستان تشكيل شود و هماهنگي لازم به عمل آيد،  مي توان از همين امكانات موجود استفاده خوبي شود.  وي در ارتباط با خدمات رساني ورزشگاه شهيد شيرودي گفت:  اين مجموعه با توجه به استقلال كاري برنامه خاص خودش را دارد كه بالطبع هر ساله در اين فصل تدارك لازم را مي بيند. خود مجموعه در اين فصل در رشته هاي آموزش  فوتبال، بسكتبال، تنيس و شنا فعاليت دارد كه نزديك به  2500 نوجوان جذب برنامه هاي مختلف مي شوند. جدا از رشته هاي ياد شده بسياري از فدراسيونهاي ورزشي مستقر در مجموعه هم چون بوكس، بدمينتون، شمشيربازي، كاراته،  تكواندو، هندبال، دووميداني هم اقدام به برپايي كلاس هاي  آموزشي مي كنند.  وي ميزان شهريه از شركت كنندگان را بسيار ناچيز اعلام  كرده و عنوان داشت: حتي در بسياري از مواقع اقدام به  ثبت نام رايگان از نوجوانان مي شود. معاون مجموعه ورزشي  شهيد شيرودي پيرامون فعاليت سالن شهيد افراسيابي گفت:  اين سالن يكي از فعالترين سالن هاي ورزشي تهران است كه  بيشتر اختصاص به برگزاري مسابقات ورزشي رشته هاي مختلف  دارد. در سال گذشته 300 مسابقه، 108 مورد تمرين تيم هاي  ليگي و 232 كلاس آموزشي در اين سالن برگزار شد كه خود ركوردي بسيار جالب براي يك سالن ورزشي محسوب مي شود. 
