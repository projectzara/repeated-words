 نمايش" گوژپشت نتردام "در آلمان     نمايي از كارتون گوژپشت نتردام  انتظار نداشته باشيد تازه ترين نمايش موزيكال ديزني در برادوي و يا وست اند شهر لندن به روي صحنه برود. "گوژپشت  نتردام" سومين نمايش صحنه اي استوديوي والت ديزني است كه  براساس قصه فيلم كارتوني موفق استوديو توليد شده و از پرده سينما به روي صحنه تئاتر مي رود. اين نمايش اولين  اجراي بين المللي خود را در شهر برلين آلمان دارد، جايي  كه تا به امروز كمتر به عنوان يك مركز عمده نمايش هاي  تئاتري شناخته شده است.  اجراي اين نمايش در آلمان را بايد گام تازه اي در روابط بين المللي متقابل در زمينه هنر نمايش دانست. استوديوي  ديزني اين بار ترجيح داده به جاي آماده سازي يك نمايش در داخل امريكا و صدور آن به كشورهاي ديگر، نمايش تازه خود را نخست در برلين و با همكاري هنرمندان آلماني خلق كند.  تامس شوماكر مسئول بخش تئاتري استوديوي ديزني مي گويد:  " كار كردن به يك زبان خارجي(در اينجا آلماني)يك تجربه  بزرگ براي همه ما بوده است و ما در طول كار مجبور به  رعايت بسياري از مسائل بوديم طبيعي است كه تحت چنين  شرايطي كار مشكل تر و پيچيده تر مي شود. " اما تلفيق يك سري از عوامل به هم كمك كرد تا اين پروژه  رنگ و بوي واقعي به خود بگيرد و به صورت يك پروژه اصيل  آلماني درآيد. اين مسئله نكته اي است كه شوماكر هم آنرا قبول دارد و تصديق مي كند. در وهله نخست استوديوي ديزني  يك جدول كاري پر داشت كه مانع از گذاشتن وقت كامل اين  استوديو براي اجراي يك نمايش در يك كشور خارجي مي شد. از طرف ديگر" گوژپشت نتردام "يك قصه كلاسيك اروپايي درباره  نژادپرستي و آزار و اذيت ديگران بود. مسئله مهم اين بود كه اين نمايش در شهري اجرا مي شد كه قبل از اين مركز اصلي فعاليت هاي حزب نازي بوده و هيتلر در طول جنگ جهاني  دوم آنرا به صورت مركز تجمع فاشيست ها درآورده بود.  شوماكر در جريان تمرين نمايش در گفت و گويي اعلام كرد:  " حقيقت امر را بخواهيد، در اين لحظه كه با شما صحبت  مي كنم ما نمي توانيم اين نمايش را در امريكا به روي  صحنه ببريم. پس اجراي آن در آلمان ايده خوبي است ما در اينجا مي توانيم نوع واكنش و برخورد تماشاگران با نمايش  را هم مورد ارزيابي قرار دهيم. از ديدگاه حرفه نمايش  خيلي مهم است كه گروههاي تئاتري بتوانند نمايش هاي خود را در كشورهاي مختلف اجرا كنند. " محافل نزديك به استوديوي ديزني مي گويند چندين ميليون  دلار خرج شده است تا نمايش "گوژپشت نتردام "آماده اجرا شود. آنها مي گويند مشكل اصلي نمايش فقط مسئله زبان و ترجمه متن نبوده است. اين نمايش پرخرج دقيقا" در اندازه هاي يك نمايش برادويي(و در همان سبك)تهيه شده  است اين نخستين بار است كه نمايشي با اين حال و هوا براي جايي غير از برادوي تهيه و توليد مي شود. واقعيت  امر اين است كه برلين بيشتر به عنوان شهري كه موسيقي  كلاسيك در آنجا طرفدار دارد شناخته و معرفي شده است. طي  چند دهه اخير تئاترهاي موزيكال موفقيت چنداني در برلين  نداشته اند. اما شواهد امر حكايت از اين مي كند كه اين  اواخر علاقه به تئاتر در اين محل افزايش يافته است و مردم برلين قصد تجربه ديدن و شنيدن آثار هنري غير از موسيقي را نيز دارند.  شركت" استلااگ "شريك آلماني استوديوي ديزني است كه خود پيشگام اجراي نمايش هاي موزيكال در آلمان است. نخستين  بار اين شركت در اواسط دهه هشتاد با نمايش "گربه ها" اثر للويدوبر هنرمند انگليسي، مردم آلمان را با نمايش خارجي  آشتي داد اين شركت سال قبل 90 ميليون مارك(50 ميليون  دلار)ضرر كرد و از فوريه گذشته توسط سرمايه چند بانك  خصوصي اداره مي شود.  " استلااگ "تا به حال هشت نمايش در آلمان به روي صحنه  برده است كه دوتاي آن "بينوايان "و" جوزف و كت جادويي  شگفت انگيز" با استقبال فراوان تماشاگران روبه رو شده اند. اين شركت قصد دارد بيست درصد از پرسنل پنج هزار نفري خود را اخراج كند تا جلوي ضررهاي احتمالي آينده را بگيرد.  ويز همجو مكين سرپرست تازه "استلااگ "طرح تازه اي براي  فعاليت هاي اين شركت داده است. طبق طرح او" استلااگ " به جاي فوكوس بر روي نمايش هاي دائمي با حضور بازيگران  ثابت و به سمت اجرا و همكاري با نمايش هايي مي رود كه به  صورت تور هنري براي مدت كوتاهي در يك شهر و يا كشور توقف  مي كنند.  گرچه تا به حال حداقل 45 ميليون مارك(20 ميليون دلار) براي نمايش "گوژپشت نتردام "خرج شده است، مكين تصديق  مي كند كه خود او هم يكي از حاميان اصلي نمايش "گوژپشت  نتردام" است. او بر روي تلفيق جادوي نام ديزني و توانايي هاي توريستي شهر برلين حساب باز كرده است و اميد فراواني دارد كه اجراي نمايش در اين شهر با موفقيت  بسياري همراه باشد. مسئولين رسمي شهر هم اميد دارند نمايش بتواند تماشاگران زيادي را جذب خود كند. آنها هم  از اين وضعيت سود فراواني مي برند.  آلكس والرا بنشتن سخنگوي بخش فرهنگي شهر برلين در اين  رابطه مي گويد: "ما اصلا" قصد رقابت با برادوي را نداريم.  اما وقتي كه نمايشي از ديزني در اين شهر اجرا مي شود طبيعي است كه توجهات به برلين جلب شود. " " استلااگ "ترجيح داد كه بليت هاي نمايش را پيش فروش نكند و اين امكان را فراهم كند كه همگان با حضور در گيشه هاي  فروش بليت، اقدام به خريد بليت كنند. اما قيمت بليت  بسيار بالاست. آلماني ها قيمت بليت را بين 80 تا 195 مارك(44 تا 108 دلار)اعلام كرده اند.  آنها مي گويند اين رقم بالا نيست، چرا كه علاقه مردم و علاقه مندان براي تماشاي نمايش بسيار بالاست. كار بازاريابي و تبليغ نمايش خوب و بي نقص بوده است. سطح شهر پوشيده از پوسترهاي تبليغاتي نمايش است. آگهي نمايش را مي توان در روزنامه هاي كثيرالانتشار ديد. در آگهي ها تصوير گوژپشت ديده مي شود كه بر روي دروازه براندنبرگ  (سمبل شهر برلين)ايستاده است و زير عكس او اين نوشته به  چشم مي خورد: "او به شما نزديكتر شده است. " نمايش به قصه كلاسيك ويكتور هوگو وفادار است و استوديوي  ديزني اميدوار است واكنش تماشاگران در قبال نمايش خوب و مثبت باشد. فيلم كارتوني ديزني كه براساس قصه كلاسيك و قرن نوزدهمي هوگو ساخته شد اگر چه بيش از صد ميليون دلار در امريكا فروش كرد، اما با انتقادات زيادي روبه رو شد.  گذشته از اينكه قصه فيلم كاملا" به نوشته هوگو وفادار نبود، بسياري از پدر و مادرها از اين نكته شكايت كردند كه  قصه فيلم(درباره يك قاضي شيطان صفت كه مي خواهد شهر پاريس قرن پانزدهم را از وجود كولي ها خالي كند)بسيار سياه است و مناسب حال بچه ها نيست. برخورد تماشاگران  اروپايي با فيلم گرمتر و مثبت تر بود كه بايد آنرا ناشي  از مسائل سياسي و اجتماعي دهه اخير اين قاره دانست.  شوماكر مي گويد: "قصه نمايش درباره فرهنگي است كه دارد خود را بازسازي مي كند و فكر مي كنم همين مسئله براي  تماشاگران جالب توجه باشد. اين نمايش در هر نقطه اي از جهان قابليت نمايش دارد، اما برلين بهترين آنهاست. اين  نكته اي است كه بسياري آنرا تصديق مي كنند. " منبع: اينترنت  ترجمه: كيكاوس زياري 
