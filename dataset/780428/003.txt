 به نظر مي رسد پس از سالها تامل در اين باور كه شاعران  جوان در عرصه شعر و هنر و ادبيات به جايگاه بالايي از تفكر و بينش دست يافته اند، هنوز برخي از منتقدان و صاحبنظران ما از كنار چهره هاي جوان كه هرازگاه در گوشه  و كنار اين مرز و بوم مي درخشند و آثاري ممتاز و بي بديل  از خود برجاي مي گذارند بي تفاوت عبور كرده، آن چنان كه  شايسته است به معرفي و نقد اين آثار نمي پردازند.  استعدادهايي كه در عين شكوه و زيبايي اغلب به تبسمي ساده  و متواضعانه آراسته اند و چه بسا كه در پشت تن داغديده  تاريخ اين سرزمين پنهان مانده، فرصتي براي يافتن مخاطبان  واقعي خود نمي يابند.  در دفتري كه با عنوان "شاعران امروز" در سال 77 از سوي  انتشارات رود و به همت محمدعلي زارع منتشر شده است  نمونه هاي بسياري از اين دست را مي توان برگزيد كه اشعار " سرود آناهيتا" يكي از اين نمونه هاست كه انسان را با خود به دنيايي از اوج انديشه و احساس مي برد و در عبور از مقابل تصاويري زيبا و منحصربه فرد با مفاهيمي چون درد و رنج و زشتي و پليدي نيز آشنا مي سازند:  توفان تاريكي  قلبت را بر صخره ها مي كوبد پنجره را مي گشايي  باد بر چشمانت شلاق مي زند آه، چگونه برمي خيزي؟ وقتي جنگل زندگي تو را با همه پروانه ها و پرنده ها و آهوانش سوزانده اند آن دورها قطره اي از گريه خورشيد برابر ما مي افتد (گريه خورشيد، صفحه 32) بي ترديد اين اشعار به زباني برنده و درعين حال  انعطاف پذير دست يافته است كه به خوبي از عهده نشان دادن  تضادهاي موجود در زندگي و طبيعت برمي آيد اين نكته  درواقع از ويژگي هاي زباني او به شمار مي رود كه به  كارگرفتن اجزاء طبيعت و درآميختن آنها را با هم به مثابه  ابزاري كاري و نيرومند براي نقبزدن به درون عميق ترين  لايه هاي وجود انسان مورد استفاده قرار مي دهد و در اين  راستا تصاويري بديع و تاثربرانگيز مي آفريند:  با چشماني به رنگ زخم و اندوه  و دستهاي بزرگ كار و رنج  ژنده و نحيف  و آشفته  چون پرنده آواره  در سرزمينهاي سرد و قلبي از نيلوفران افتاده بر خاك  به ميله درهاي بسته  آويخته است  و فرياد مي زند نان!  جايي براي زيستن !  در كوچه تنها صداي شلاق باد مي آيد (" زخم "صفحه 33) " سرود آناهيتا" وسواس زيادي در گزينش واژه ها به كار مي برد، تا حدي كه به خوبي مي توان به صراحت و عمق كلام  پي برد; صراحتي كه با بهره گيري از ايماژهايي ملايم و لطيف و بي نياز از به كار بردن استعاره ها سراينده را به  شاعري با نگاهي اجتماعي مبدل مي كند و از همين رو مضامين  خلق شده به وسيله او از حد تعريف از طبيعت و يا تمجيد از زيبايي فراتر مي رود و غالبا" با نكات اخلاقي و اجتماعي  رابطه اي تنگاتنگ برقرار مي سازد:  در صحراي پاره زندگي  آنجا كه الهه آب بر خون و زخم دريا مي گريد درختي ايستاده است  با ابرهاي اندوه  و مي نگرد بردن پاكي و نيكي را به تبعيدگاه تاريكي  (" آخرين درخت "صفحه 34) " سرود آناهيتا" ساختاري مناسب دارد. وزن به خوبي مهار شده، از لحاظ موسيقايي تاحد زيادي داراي تناسب است ; آنجا كه فرودي در كار است كلام ضرباهنگي آهسته و آرام پيدا مي كند و به هنگام پرواز اوج گرفته، گاه حتي لحني قاطع و كوبنده به خود مي گيرد:  برف برگهاي سرخ درخت را به سرود باد مي سپارد كلاغي بر چنار پير مي خواند و دختري  كوچ پرنده ها را دنبال مي كند شبدرها آرام يخ مي زنند زمستان مي آيد (" زمستان "صفحه 31) بامداد مبشر 
