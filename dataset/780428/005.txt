   به مناسبت برگزاري نمايشگاه عكس خبري در گالري گلستان  * هشت سال جنگ تحميلي با عراق موقعيت مناسبي شد تا عكاسان  بي شماري به كار عكسبرداري به صورت جدي تر مشغول شوند بيست سال است كه به خاطر تحولات درون ايران چشم جهان به  ايران دوخته شده است. از سويي ديگر گسترش مطبوعات در سال هاي اخير، كاربرد و نقش تصوير در اطلاع رساني و آگاهي بخشيدن و حتي شكل دادن به افكار عمومي را به خوبي  بازمي نمايد. نياز زماني امروز چنان است كه پس از بيست سال براي اولين بار به منظور سروسامان دادن به  وضعيت عكاسي خبري در ايران، عكاسان مطبوعاتي با تشكيل  انجمن صنفي، تلاش خود را براي تثبيت هويت حرفه اي خود آغاز كرده اند.  عكاسي مطبوعاتي در ايران تاريخچه اي جالب دارد. اولين  دوره قابل اهميت حضور عكس در مطبوعات ايران دوره سال هاي  1325 تا 1332 بود و در آن زمان تحولات سياسي داخل ايران  از يك سو و ضعف حكومت شاه از سويي ديگر باعث شد تا مطبوعات از آزادي گسترده اي برخوردار باشند. شرايط دنياي  رسانه اي آن زمان، نبودن تلويزيون و عدم دسترسي همگان به  فيلم هاي خبري، بازار مجله هاي مصور را گسترش مي داد. در ايران مجله هاي مصور متنوعي بر مبنا و الگوي مجلات خارجي  مانند لايف، پاريماچ و پيكچر پست منتشر مي شدند كه ويژگي  اصلي آنها ارائه تصاوير بود و حتي عناوين اين مجلات نيز به نوعي منعكس كننده اهميت عكس بود: تهران مصور،: سپيد و سياه و...  تحولات گوناگون و فراوان سياسي، زمينه كار را براي  عكاسان خبرنگار اين دوره بسيار مناسب ساخته بود. عكاسان  بي شماري در مطبوعات كار مي كردند و فتوژورناليسم در ايران پاگرفت.  با كودتاي 28 مرداد 1332 يك شبه آزادي از مطبوعات گرفته  شد و كنترل و نظارت شديد دولتي بر مطبوعات حاكم گشت.  شرايط سياسي ايران و ارتباط رژيم سياسي با كشورهاي غربي  باعث شد تا سيستم تبليغاتي حكومتي آن دوره در ارائه  تصوير" مناسب" از ايران جنبه هاي حاد عكس هاي مستند اجتماعي و يا سياسي را مانع شود و درعوض به ارائه تصويري  غربي پسند از ايران بپردازد: ايران ديگر مملكت آشوب و مسائل اجتماعي نبود، ايران ديگر مملكت تضادهاي طبقاتي و اجتماعي نبود، ايران مملكتي بود با مردمي شاد و لباس هاي  رنگي عشايري زيبا، همه در حال رقص و شادماني و...  تصاويري كه غرب و توريسم را به ايران جلب كند; نوعي  پوشاندن واقعيات اجتماعي با رنگ هاي زيبا. اين روند تا اوايل سال هاي 1350 ادامه داشت.  دوره بعدي، بين سال هاي 1350 تا 1358 عكاسي ايران شاهد پاگيري مجدد جنبش عكاسي مستند اجتماعي در دانشگاه ها بود.  دانشجوياني كه براي تحقيقات درسي خود به نقاط دورافتاده  ايران سفر مي كردند، با واقعيت هاي جاري اجتماعي آشنا شده و به عنوان عكس العمل به تبعيضات موجود، تلاش در افشا و انتقال بي واسطه واقعيت ها داشتند. آثار فراواني  با موضوعات فقر، كمبود و بهداشت و سيستم هاي آموزشي  نامناسب و غيره در قالب نمايشگاه هايي به بهانه  " بافت هاي معماري و بافت هاي سنتي روستاها" به نمايش  درمي آمدند. نتيجه عمده اين جنبش كوتاه مدت گسترش توجه  به قدرت عكاسي مستند اجتماعي و نوعي مبارزه اجتماعي با استفاده از عكس بود. در ميان جوانان دانشجو زمينه  استفاده هاي جدي از عكس آماده مي شد كه انقلاب شد. دوره  درخشان عكاسي مطبوعاتي ايران مربوط به زمان انقلاب و تا سه، چهار سال بعد بود. نقش عكس در انقلاب بر همگان روشن  است. نمايشگاه هاي خياباني كه عكاسان مستقل از وقايع  فجيع انقلاب ترتيب مي دادند جاي خالي كمبود مطبوعات  درحال اعتصاب را مي پوشاندند. مساجد در سرتاسر ايران  تبديل به شبكه اي براي به نمايش گذاشتن عكس هايي از جنبش  مردم و تبليغ انقلاب شدند. كاربرد انقلابي - سياسي عكس كه  در دوره گذشته شكل گرفته بود در اين دوره قدرت خود را به نمايش گذاشت و عكاسان خبرنگار ايراني موفق شدند تصاوير وقايع ايران را نه تنها براي استفاده "انقلابي در داخل ايران "به جريان بيندازند، بلكه با ارائه كارخود در سطح بين المللي ازطريق مطبوعات جهان چشمان مردم دنيا را نيز به وقايع ايران بازكردند.  هشت سال جنگ تحميلي با عراق موقعيت مناسبي شد تا عكاسان  بي شماري به كار عكسبرداري به صورت جدي تر مشغول شوند.  انسجام هاي حكومتي و غيرحكومتي ميان عكاسان به وجود آمد:  تيم هاي عكاسي در داخل نهادها تشكيل شد. بسيجيان،  سپاهيان و غيره همه با آگاهي به اهميت عكس، فعاليت عكاسي  خود را گسترش دادند. در اين ميان عكاسان قابلي با توانايي هاي فراوان از اين دوره اسناد تصويري با ارزش و قابل ملاحظه اي به جاي گذاشتند نقش عكس تا آنجا اهميت  يافت كه حتي حضرت امام "ره "با اهداي جوايز از عكاسان  تقدير مي كرد اما طبيعي است كه كار و زندگي عكاسان  خبرنگار با مشكلات و موانع زيادي روبه رو است. از گراني  ابزار كار گرفته تا ممانعت و سانسور حكومتي - هميشه كم يا زياد در عكاسي مطبوعاتي ايران مطرح بوده است اما ماهيت  عكاسي خبري به صورتي است كه مانعي را در راه هدف خود نمي پذيرد. عكاس بايد در رابطه روياروي و مستقيم با واقعيت قرار گيرد وگرنه نمي تواند عكس بگيرد. عكاس  خبرنگار به سختي "نه "را مي پذيرد.  امروز با تحولات اخير اجتماعي در ايران و گسترده شدن  طيف مطبوعات، عكاسي مطبوعاتي ايران در آستانه دوره اي  جديد قرار گرفته كه مي تواند تبديل به يكي از درخشان ترين دوره هاي عكاسي در ايران شود با وجود برنامه هاي آموزشي عكاسي در دانشگاه ها هم اكنون عكاسي  مطبوعاتي ايران از وجود عكاساني برخوردار است كه آموزش،  آگاهي و انضباط لازم را در حدي غيرقابل مقايسه با عكاسان  دوره هاي گذشته دارا هستند. انسجام عكاسان خبرنگار توسط انجمن عكاسان مطبوعات ايران مي تواند بارور باشد.  در راستاي اين وحدت نوع يافته، نمايشگاهي از عكس هاي  خبري گروهي از عكاسان خبري ايران با همكاري موزه هنرهاي  معاصر در گالري گلستان از تاريخ 18 تا 24 تيرماه  به نمايش درآمد. عكس هاي نمايشگاه برمبناي وقايع دوسال  اخير ايران با كمك خود عكاسان انتخاب شده است. هدف از برگزاري اين نمايشگاه در يك گالري هنري تلاش براي ارتقاي  مقام هنر نهفته در عكاسي خبري است.  عكاسي خبري بي شك هنري امروزي با كاربردي وسيع است. اما مطبوعات هميشه عكس هاي مورد انتخاب عكاس را به چاپ  نمي رسانند و به اين طريق نگاه و ديد شخصي تفسيري عكاسان  گاه ناديده باقي مي ماند. اين نمايشگاه فرصتي است براي  عكاسان تا عكس هاي مورد علاقه خود را به نمايش بگذارند.  زهره سليماني 
