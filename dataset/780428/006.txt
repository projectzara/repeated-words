   اهميت و لزوم تشكيل جامعه مدني همزمان با شكل گيري زندگي  جمعي بين انسانها مطرح شده است. با افزايش قدرت تفكر و رشد و توسعه اجتماعي و اقتصادي، مفاهيم مربوط به جامعه  مدني نيز ارتقاء يافته و انسانها كوشيده اند كه با فراتر رفتن از يك نظام بدوي نظم و سامان نويني به حقوق و جامعه  بدهند و بنيادهايي برپايه مدنيت استوار نمايند.  اولين سئوالي كه در اين زمينه مطرح مي شود اين است كه  واقعا" مقدمات تشكيل يك جامعه مدني چيست؟ همانطوري كه  اشاره شد در يك جامعه مدني حتما" بايد ساختارهاي سياسي،  اجتماعي و اقتصادي متحول شده و توانايي لازم را براي  ايجاد محيطي آرام و انساني براي زندگي اجتماعي و پرورش  استعدادها داشته باشد. موضوع مسئوليت مدني و ارتقاء آن  مي تواند شاخص مناسبي براي نزديكي به يك جامعه مدني باشد.  چرا كه در يك جامعه مدني بيشتر از هر موضوعي مسئوليتهاي  افراد جامعه نسبت به يكديگر است كه از اهميت ويژه اي  برخوردار است.  قرن بيست ويكم قرن مسئوليتها است. همواره با گسترش علم و تكنولوژي و افزايش سطح فكر انسانها بر مسئوليتهاي افراد افزوده مي شود. به عنوان مثال مي توان به مسئوليت در قبال آلودگي محيط زيست و مسئوليت استفاده كنندگان از شبكه اينترنت اشاره كرد كه اخيرا" مطرح شده است.  در يك جامعه مدني پيشرفته هيچ زياني نبايد بدون جبران  باقي بماند. به عبارت ديگر در يك جامعه مدني هر شخصي  مسئول جبران خسارتهاي مادي و معنوي وارده به ديگر اشخاص  جامعه است. به همين دليل نيز بيمه هاي مسئوليت مدني به  عنوان يكي از شاخه هاي اصلي بيمه در يك جامعه مدني به  حساب مي آيد. از نظر حقوقي، بيمه مسئوليت مدني عقدي است  كه به موجب آن بيمه گر در ازاي دريافت حق بيمه مقرر از بيمه گذار، متعهد است كه در صورت تحقق خطر موضوع بيمه،  خسارت وارده به اشخاص ثالث را جبران كند(1)موضوع  بيمه هاي مسئوليت مدني تامين و جبران خسارتهايي است كه  در اثر حوادث ناشي از فعل و فعاليت افراد، بنگاهها و سازمانها متوجه ديگران مي شود. شركتهاي بيمه در اين  زمينه مي توانند نقش عمده اي را داشته باشند و با ارائه  پوششهاي مختلف بيمه مسئوليت مدني خسارت هاي مادي و حتي  خسارتهاي معنوي وارده به افراد جامعه را جبران كرده و در شكل گيري و قوام جامعه مدني نقش بسزايي داشته باشند. به  عبارت ديگر شركتهاي بيمه مي توانند به اين موضوع كه هيچ  زياني در يك جامعه نبايد بدون جبران باقي بماند كمك كنند و از اين طريق يك نوع تعاون همگاني براي مقابله با بحرانهاي جامعه تشويق مي كنند.  مسئوليت با احساس آزادي همراه است  مسئوليت مستلزم آزادي اراده است و هر جامعه اي ناگزير است كه اول اين آزادي را به رسميت بشناسد و ثانيا" براي  آن حدي قائل شود. تجاوزاز اين حد موجب مسئوليت مي شود.  پل والري نويسنده و شاعر فرانسوي نيز مي گويد: "تقصير سرانجام بايد بي كيفر نماند. "در يك جامعه مدني هر شخص و يا هر بنگاهي قصد انجام هر عملي را كه دارد، بايد مسئوليت ناشي از زيان وارده به افراد ديگر را نيز مدنظر داشته باشد.  يكي از نشانه هاي يك جامعه مدني اين است كه افراد آن اين  مسئوليت را حس كرده و خودشان را در قبال زيان وارده به  افراد ديگر مسئول بدانند. در شرايطي كه افراد قادر به  جبران زيانهاي وارده به همنوعان خود نيستند مي توان از مكانيزم بيمه هاي مسئوليت مدني زيانهاي وارده را جبران  كرد.  مسئوليت گونه هاي مختلفي دارد كه مهمترين آنها مسئوليت  اخلاقي و مسئوليت قانوني است و مسئوليت قانوني نيز شامل  مسئوليت كيفري و مسئوليت مدني است. مسئوليت مدني  وسيله اي است براي حفظ و دوام زندگي مشترك اجتماعي و به  همين جهت به تنظيم روابط اشخاص بيش از مجازات خطاكار توجه مي شود.(2)هريك از افراد جامعه ممكن است به دليل  ارتكاب جرمي حتي بدون قصد عمد باعث ضرر و زيان ديگر افراد جامعه بشود.  يك عمل زيان آور مي تواند هم موجب زيان فرد و هم باعث  خسارت جامعه گردد. به عنوان مثال پزشكي كه در اثر بي احتياطي و يا بي مبالاتي موجب جرح يا مرگ يك بيمار مي شود دو نوع مسئوليت پيدا مي كند يكي مسئوليت ناشي از زيان وارده به بيمار(مسئوليت جزائي)و ديگري مسئوليت  ناشي از زيان مادي و معنوي وارده به شخص مجروح و ورثه  شخص متوفي(مسئوليت مدني). چنين فردي هم مي بايستي  مجازات شود و هم خسارت هاي مادي وارده به شخص مجروح و ورثه وي در صورت فوت را پرداخت كند.  بيمه هاي مسئوليت مدني درصدد جبران قسمت دوم از مسئوليت  پزشك مذكور است و نمي توان بدون دليل قانوني و بدون وجود مصلحت لازم مسئوليت كيفري فرد را بيمه كرده و از مجازات  فرد مورد نظر خودداري كنيم(3)بررسي رشته بيمه مسئوليت  مدني در كشورهاي پيشرفته نشان دهنده اين واقعيت است كه  بيمه هاي مسئوليت مدني نيز در كنار رشته هاي بيمه از اهميت ويژه اي برخوردار بوده و نفش زيادي را در جبران  زيانهاي وارده به افراد يك جامعه بازي مي كنند و رشته هاي متنوعي از بيمه هاي مسئوليت مدني از جمله بيمه  مسئوليت كارفرمايان، بيمه مسئوليت توليدكنندگان، بيمه  مسئوليت همسايه در قبال همسايه و بيمه مسئوليت مدني  افراد و بنگاهها و ديگر انواع بيمه مسئوليت را ارائه  كرده و باعث مي شوند كه زيانهاي وارده به افراد بدون  جبران باقي نمانند.  هدف بيمه هاي مسئوليت مدني تنها بر جبران خسارتهاي مادي  خلاصه نمي شود به عنوان مثال مي توان به بيمه مسئوليت  حرفه اي روزنامه نگاران اشاره كرد كه مي تواند يك نوع  آزادي انديشه و فعاليت به يك روزنامه نگار و نويسنده  بدهد.  بررسي پرونده هاي قضايي نشان دهنده اين واقعيت است كه  بيشتر دعاوي قضايي و حقوقي مربوط به عدم رعايت موضوع  مسئوليت افراد و بنگاههاي اقتصادي نسبت به همديگر است.  راننده اي كه به حقوق ديگران توجه نمي كند و باعث فوت  عابر پياده مي شود باعث بوجود آمدن خسارتهاي مادي و معنوي به جامعه و به افراد خانواده آن فرد مي شود. بديهي  است كه چنين فردي بدليل بي توجهي به قوانين جامعه حتما"  بايد مجازات شود ولي در صورتي كه اين فرد توانايي پرداخت  خسارت هاي مادي به خانواده متوفي را نداشته باشد چطور مي توان اين مشكل را حل كرد. در اينجاست كه اهميت بيمه  مسئوليت مدني مشخص مي شود. با پوششهاي مختلف بيمه  مسئوليت اولا" فرد مجرم از طريق سيستم قضايي مجازات شده  و ثانيا" خسارتها بدون جبران باقي نمي مانند.  به اميد روزي كه بتوانيم با آگاهي نسبت به مسئوليت خود نسبت به ديگران زمينه واقعي تشكيل جامعه مدني را فراهم  كنيم.  علي جعفرزاده  كارشناس ارشد علوم اقتصادي  پانوشت:  1- بررسي موانع بيمه مسئوليت مدني و ارائه راهكارهاي  مناسب جهت توسعه آن - مركز تحقيقات بيمه اي بيمه مركزي  ايران 2- آيت كريمي - بيمه اموال و مسئوليت - دانشكده امور اقتصادي 1372 3- كاتوزيان، ناصر- دوره مقدماتي حقوق مدني - نشر يلدا-  بهار 1374 
