   نيايش افشردي فيزيك  مرحله نخست چهارمين المپياد علمي دانشجويي كشور در رشته هاي زبان و ادبيات فارسي، الهيات و معارف اسلامي،  شيمي، فيزيك، رياضي، مهندسي برق، مهندسي عمران، مهندسي  مكانيك و پزشكي برگزار شد. از ميان 45 هزار شركت كننده  در اين مرحله 112 نفر براي شركت در مرحله دوم برگزيده  شدند، به علاوه در گروه پزشكي از ميان 10 هزار شركت  كننده نيز 20 نفر براي مرحله دوم برگزيده شدند.  دكتر محمدحسين پوركاظمي معاون فني و پژوهشي سازمان سنجش  آموزش كشور در گفت وگويي اختصاصي با همشهري، ضمن اعلام  اين مطلب اظهار داشت: مرحله دوم المپياد علمي دانشجويي  كشور از دوم تا پنجم مرداد ماه جاري در بندر شرفخانه در كنار درياچه اروميه برگزار مي شود. اين آزمون يعني مرحله  دوم به صورت تشريحي برگزار خواهد شد.  دبير كميته اجرايي المپياد علمي دانشجويي كشور، با اشاره  به اين كه مسابقه هاي علمي دانشجويي در كشور با دو هدف  علمي و فرهنگي برگزار مي شود، گفت: كشف استعدادهاي برتر نهفته دانشجويان در زمينه هاي علمي، هدايت استعدادها و رشد و شكوفايي آنان، ايجاد انگيزه بيشتر در استادان،  مديران و برنامه ريزان براي بازنگري در برنامه هاي  آموزشي و اصلاح روش هاي موجود، دستيابي به اطلاعات عيني  و واقعي از سطح علمي و كيفيت آموزشي دانشگاهها و تحليل  اطلاعات براي شناخت عوامل موءثر در كيفيت آموزش و استفاده  از تجارب كشورهاي ديگر از جمله اهداف علمي برگزاري  المپياد علمي دانشجويي كشور است. همچنين استفاده از تجارب علمي كشورهاي پيشرفته، ايجاد جو دانشجويي و دانش پژوهي در ميان دانشجويان كشورهاي منطقه، تشويق و ترغيب دانشجويان براي به كارگيري روش هاي علمي در كسب دانش از ديگر هدف هاي علمي اين المپياد است.  وي، در مورد اهداف فرهنگي برگزاري اين المپياد اظهار داشت: گسترش دوستي و برادري بين جوانان كشورهاي همجوار و منطقه و در نهايت نزديكي بيشتر ملت ها، ايجاد انگيزه  مطالعه، تفكر و تحقيق در ميان دانشجويان و حس همكاري در تحصيل علم و ايجاد انگيزه براي اعتلاي علم و گسترش  مرزهاي دانش در ديگر كشورها از اهداف فرهنگي اين المپياد است.  دكتر پوركاظمي، در بخش ديگري از سخنانش تصريح كرد: قبولي  دانشجوياني كه در المپياد برگزيده شده اند و در سال سوم  به بالا تحصيل مي كنند، براي سال بعد محفوظ است و بدون  شركت مجدد در آزمون كارشناسي ارشد، مي توانند در رشته  مورد علاقه خود در مقطع كارشناسي ارشد ادامه تحصيل دهند.  براساس مصوبه شوراي مركزي بورس، اعطاي بورس به المپيادها در مقطع كارشناسي ارشد در صورت ارائه اعلام نياز از دانشگاهها بلامانع است. به علاوه پرداخت ويژه وام تحصيلي  به برگزيدگان المپياد نيز در دستور كار هيات امناي  صندوق هاي رفاه دانشجويان قرار دارد. از طرفي سازمان در حال پيگيري است تا نفرات اول تا سوم المپياد دانشجويي با اخذ پذيرش و بدون شركت در آزمون به دوره دكترا راه پيدا كنند. بديهي است كه جوايزي نيز براي آنان در نظر گرفته  مي شود.  دبير كميته اجرايي المپياد علمي دانشجويي كشور در ادامه  به معرفي نفرات نخست مرحله اول المپياد پرداخت و گفت:  برگزيدگان اين المپياد كساني هستند كه مي توانند مرزهاي  دانش را به حركت درآورند، به همين دليل مي بايست مورد تقدير قرار گيرند.  وي در خاتمه اظهار داشت: نخستين المپياد علمي دانشجويي  كشور در سال 74 توسط وزارت فرهنگ و آموزش عالي برگزار شد و سپس اين مسئوليت به عهده سازمان سنجش آموزش كشور گذاشته شد. 
