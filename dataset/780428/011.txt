 در روزنامه همشهري، مورخ 19/3/78 مديرعامل صندوق ذخيره  فرهنگيان، خبر از تشكيل شركت رفاه فرهنگيان و درخواست  صدور مجوز براي تاسيس موءسسه اعتباري فرهنگيان، از بانك  مركزي داد. وي، اعضاي صندوق را 470 هزار نفر، و سرمايه  آن را ميلياردها تومان اعلام كرد.  اما مديرعامل، بسياري از سئوالات و ابهامات فرهنگيان را بي جواب گذاشت و به جاي گزارشي از فعاليتهاي موءسسه، تنها به معلمان در باغ سبز نشان داد و آنها را با وعده هاي  شيرين دلخوش كرد. اين صندوق در سال 74 توسط وزارت آموزش  و پرورش تاسيس شد و با تبليغات پرآب و تاب دايره رفاه و تعاون، صدها هزار فرهنگي به عضويت آن در آمدند. اما تا زمستان 77، صندوق و سرمايه آن در محاق سكوت و ابهام فرو رفت. در زمستان گذشته، مديرعامل، با تنظيم و ارسال  قراردادهاي يك طرفه به مدارس، رابطه حقوقي صندوق و اعضا را در قالب عقد مضاربه تعريف كرد! با نكته بديع اين كه  در اين قرارداد، هيچ نامي از آموزش و پرورش برده نشده  بود و عضو بي پناه، همه اختيارات خود را، بي هيچ قيد و شرطي به هيات مديره ناشناسي تفويض مي كرد اكنون كه وارد چهارمين سال فعاليت صندوق مي شويم، هنوز اساسنامه موءسسه  در اختيار اعضا قرار نگرفته است. نام و سوابق كاري و چگونگي انتخاب هيات مديره و مديرعامل بر اعضا معلوم نيست.  سازوكاري براي تضمين اصل سرمايه اعضا پيش بيني نشده است.  اعضا نمي دانند كه ميلياردها تومان سرمايه موءسسه،  تاكنون كجا بوده و در چه پروژه هايي سرمايه گذاري شده  است؟ چه مقدار سود يا زيان داشته؟ و اكنون هيات مديره با اين پول، مشغول به چه فعاليتهايي است؟ گفته مي شود موءسسه  در شمال تهران، خيابان فرشته، قطعه زميني براي برج سازي  خريده كه با مشكلات فني و اداري روبه رو شده است. داستان  چيست؟ عده اي از اعضاي صندوق در استانهاي مختلف به  سياستهاي متمركز صندوق معترضند و خواستار سرمايه گذاري  وجوه خود، در استان محل سكونت خود هستند. صندوق چه جوابي  براي آنها دارد؟ به جاي پاسخ شفاف به اين سئوالها،  مديرعامل، قصه شاه پريان مي گويد و به معلمان وعده رفاه  و تشكيل شركتهاي تودرتو و بانك مي دهد. شايسته است  مديرعامل و هيات مديره، خود را نشان دهند و بازباني ساده،  گزارشي از چهار سال فعاليت صندوق ذخيره به معلمان بدهند و از مبهم گويي و كلي گويي و داستانسرايي بپرهيزند.  فرهنگيان، پول باد آورده ندارند، ذخيره آنها در صندوق،  حاصل عرق ريزي روحي آنهاست و حق دارند بدانند وكلاي  تسخيري آنها چه مي كنند؟ * شيرزاد عبداللهي 
