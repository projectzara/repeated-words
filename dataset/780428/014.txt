 نگاه ابزاري به نيروي انساني در چرخه توليد ناشي از تفكيك كار و انديشه است  گروه اقتصادي: در صورتي كه نيروي انساني كشور از احترام  اجتماعي برخوردار شود، حقوق انساني كارگر مورد حمايت  قرار گيرد، امكانات آموزشي مناسب در اختيار او قرار داده  شود و حاصل دسترنج خود را دريافت كند به توسعه پايدار دست پيدا مي كنيم.  به گزارش روابط عمومي وزارت كار و امور اجتماعي حسين  كمالي وزير كار در ديدار نمايندگان كارگران استان همدان  گفت: تفكيك كار و انديشه برداشت نادرستي از نيروي انساني  را ترسيم مي كند و اين نگاه را تقويت مي كند كه نيروي  كار كشور ابزاري در دست توسعه است.  وزير كار و امور اجتماعي همچنين گفت: مهم ترين عامل در گذار از جامعه سنتي به جامعه پيشرفته از منظر توسعه  اقتصادي ظهور نظام پاداش و تشويق براي نوآوري و تلاش  بيشتر است.  وي با تاكيد بر اينكه جامعه بايد در جستجوي راهكارهايي  براي تحول و پيشرفت در فعاليت هاي اقتصادي باشد گفت: اين  مهم نيازمند كاهش فقر و بهبود شرايط زندگي آحاد جامعه  است كه راهكار آن هم اين نيست كه هزينه اش را تلاشگران و جامعه مولد پرداخت كنند.  وي با اشاه به اينكه ترغيب و تشويق بيش از حد بخش خصوصي  و نوآوران موجب رشد غيرمتعارف نابرابري هاي اجتماعي  مي شود گفت: روند اين چنيني تحولات موجب ناهنجاري هاي  اجتماعي، فرهنگي و مخالفت هاي سياسي مي شود و اين خود عاملي است كه بتواند نيروي محركه اقتصاد و موتور توليد را از گردش مناسب باز دارد و حتي متوقف كند.  وزير كار و امور اجتماعي با ذكر اينكه آنچه امروز در مجامع اقتصادي بيان مي شود نوعي از تمايل به تبعيت از شيوه هاي بازار رقابتي است گفت: بدون توجه به نيروي  انساني و سطح دستمزدها و نيازهاي آموزشي نمي توان به  موفقيت در آينده اميدوار بود و ادامه اين روند به احتمال  زياد واكنش منفي طبقات فقير و دريافت كنندگان حقوق ثابت  را در پي خواهد داشت.  حسين كمالي با تاكيد بر تلاش براي بهبود كيفيت و كميت  توليد خاطرنشان كرد: توجه به كيفيت كالا همزمان با نگاه  به بازارهاي منطقه و ايجاد نوعي سازمان مقتدر صادراتي كه  بر پايه سخت افزار و نرم افزارهاي نوين علم تجارت متكي  باشد مي تواند نخست در جهت رفع نيازهاي متقابل با كشورهاي منطقه و در مرحله بعد در سطح بين الملل موءثر واقع شده و مازاد توليد را از خاك خوردن در انبارها يا تجمع در واحدهاي توليدي - كه خود به نوعي مانع استمرار فعاليت است - نجات دهد.  وي با اشاره به ضرورت گفت وگوي گسترده و بيشتر ميان  كارگران، كارفرمايان و مسئولان دولتي در زمينه هاي مختلف  اظهار داشت: تمامي وقايع و تصميمات مهم كشور به جامعه  كارگري مي تواند ارتباط پيدا كند. بنابراين لازم است تا كارگران در جلساتي كه به منظور بررسي مسائل اقتصادي  اجتماعي، فرهنگي و سياسي برگزار مي شود شركت كنند و نظر خود را نسبت به موضوعات مختلف ابراز دارند.  وي در پايان خاطرنشان كرد: بايد برنامه هاي توسعه با بهره گيري از توان كارآفرينان، تلاشگران و نوآوران سامان  داده شود به گونه اي كه عدالت اجتماعي و حقوق آحاد جامعه  به ويژه كارگران نيز در آن لحاظ شود. 
