   وزير معادن وفلزات عصر روز شنبه در پايان بازديد از مجتمع مس سرچشمه كرمان اعلام كرد: ايران از نظر توليد مس  به خود كفايي رسيده و در اين راستا 40 هزار تن مس توليدي  مازاد بر نياز خود را طي سال گذشته به خارج صادر كرده  است.  مهندس اسحق جهانگيري كه با خبرنگار خبرگزاري جمهوري  اسلامي سخن مي گفت، افزود: با برنامه ريزي هاي صورت  گرفته در زمينه افزايش توليدپيش بيني مي شود اين رقم در سال جاري افزايش يابد.  وزير معادن و فلزات از معادن مس ميدوك و كارخانه ذوب مس  خاتون آباد دراستان كرمان به عنوان دو قطب در صنعت مس  ياد كرد و گفت: در اين معادن تاكنون 320 ميليارد ريال  سرمايه گذاري شده و تا سه سال آينده 440 ميلياردريال  ديگر هزينه خواهد شد.  وي افزود: با بهره برداري از مس ميدوك و كارخانه ذوب مس  خاتون آباد سالانه 230 هزار تن كنسانتره و مس آند توليد مي شود.  جهانگيري ميزان ذخيره مس ميدوك را 180 ميليون تن عنوان  كرد وافزود: براي بهره برداري از اين معدن و نيز راه  اندازي كارخانه ذوب مس خاتون آباد قراردادي به ارزش 780 ميليون دلار با شركت هاي خارجي منعقد شده است.  وزير معادن و فلزات در خصوص اجراي طرح هاي توسعه معادن  و كارخانه هادر مجتمع مس سرچشمه گفت: در اين زمينه  قراردادي با شركت هاي خارجي به ارزش 70 ميليون دلار منعقد شده و علاوه بر آن 80 ميليون دلار ديگر نيز ماشين آلات خريداري خواهد شد.  وي ميزان سرمايه گذاري ريالي را در توسعه اين طرح ها بالغ بر400ميليارد ريال عنوان كرد.  جهانگيري اظهار اميدواري كرد با اين سرمايه گذاري ها توليد مس طي دو سال آينده از 130 هزار تن به دو برابر افزايش يابد.  وزير معادن در خصوص استفاده از گاز دي اكسيد گوگرد در مجتمع مس سرچشمه گفت: توليد اين گاز تاكنون مشكلات  زيست محيطي در منطقه پديد آورده است.  به گفته وي احداث يك كارخانه توليد اسيد سولفوريك با استفاده از اين گاز در مجتمع آغاز شده است.  وزير معادن و فلزات با تقدير از مديران، مهندسان و كاركنان مجتمع مس سرچشمه و همكاري خوب استاندار كرمان در فراهم آوردن بسترمناسب براي توسعه و افزايش توليد در منطقه گفت: در حال حاضر بيش از 90 معدن در اين  استان فعال است.  وي كل معادن فعال موجود در كشور را در حال حاضر بيش از 2130 معدن درزمينه هاي مختلف عنوان كرد.  صادرات محصولات معدني و فلزي افزايش يافت  صادرات محصولات معدني و فلزي در سه ماهه اول امسال نسبت  به مدت مشابه سال قبل به ميزان قابل توجهي افزايش يافت  به گزارش روابط عمومي وزارت معادن و فلزات در سه ماهه  اول سال جاري آهن آلات و فولاد 7/9 درصد و مصنوعات /مسي 5 4 درصد مجموعا به ارزش 106 ميليون دلار از كل ارزش  صادرات غيرنفتي به ارزش 817 ميليون دلار را تشكيل داد.  در سه ماهه نخست امسال مقدار 6/312 هزار تن انواع  محصولات معدني به ارزش 7/36 ميليارد ريال معادل 21 ميليون دلار از گمركات كشور به خارج حمل شد، كه در مقايسه با صادرات اين گروه كالاها در سه ماهه اول سال  1377 از حيث وزن و ارزش به ترتيب 259 درصد و 388 درصد افزايش داشته است.  از جمله عمده ترين كالاهاي صادراتي معدني كه در سه ماهه  اول امسال از نرخ رشد قابل توجهي در ارزش صادرات  برخوردار بوده است مي توان به رشد 4132 درصدي ساير محصولات معدني، 139 درصدي پودر معدني، 508 درصدي سنگ و كنسانتره روي، 373 درصدي سنگ و كنسانتره موليبدن و رشد 1349 درصدي كلينكر اشاره داشت. 
