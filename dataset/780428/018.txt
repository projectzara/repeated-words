 تهران- خبرگزاري جمهوري اسلامي: در نشست مشترك معاونت  فرهنگي وزارت فرهنگ و ارشاد اسلامي و معاونت بازرگاني  داخلي وزارت بازرگاني مقرر شد كه وزارت بازرگاني تا رسيدن نخستين محموله كاغذ وارداتي، كاغذ مورد نياز ناشران را تامين كند.  در اين نشست كه براي بررسي بحران كمبود كاغذ برگزار شد،  احمد مسجدجامعي، قائم مقام وزير فرهنگ وارشاد اسلامي،  مسعود كرباسيان معاون وزيربازرگاني و نمايندگان تشكل هاي  صنفي ناشران، همچون اتحاديه ناشران وكتابفروشان تهران،  انجمن فرهنگي ناشران كتاب كودك، انجمن اسلامي ناشران  وتعاوني ناشران قم و مشهد حضور داشتند.  بحران كمبود كاغذ در بازار نشر كتاب به دليل مشكلات ارزي  و عدم تخصيص ارز مورد نياز واردات از سال گذشته آغاز شد و همچنان ادامه دارد.  صيادي مديركل همكاريهاي فرهنگي وزارت فرهنگ و ارشاد اسلامي يكي ديگر ازدلايل ايجاد بحران در كاغذ نشر كتاب را امتناع كارخانه توليد كاغذ پارس از توزيع توليدات خود ميان ناشران دانست.  وي درباره علت امتناع كارخانه كاغذ پارس گفت: نرخ ارز تخصيصي براي تامين مواد اوليه كارخانه پارس از 1750 ريال  به 3050 ريال افزايش يافته است و از سوي ديگر قيمت  محصولات كارخانه كاغذ پارس مشمول طرح نرخ گذاري است و اين كارخانه قادر نيست نرخ توليدات خود را افزايش دهد.  صيادي، مقدار كاغذ مورد نياز بازار نشر را در سال جاري  70 هزار تن ذكر كرد كه قرار است 20 هزار تن آن از توليدات داخلي و 50 هزار تن ديگراز محل واردات كاغذ تامين شود.  مديركل همكاريهاي فرهنگي ارشاد گفت: كارخانه كاغذ پارس  تعهد كرده بود كه 20 هزار تن كاغذ سهميه داخلي را در چهار مرحله به ناشران تحويل دهد.  به گفته صيادي در جلسه ارشاد و وزارت بازرگاني مقرر شد ظرف يك هفته آينده مساله كاغذ پارس با هماهنگي ستاد تنظيم بازار رسيدگي شود.  وي افزود: با مساعدت رئيس جمهوري در سال جاري ارز مورد نياز ناشران تامين و در بودجه سال جاري لحاظ شد و مسئولان وزارت بازرگاني وعده داده اندنخستين محموله كاغذ وارداتي تا20 روز ديگر ميان ناشران توزيع شود.  صيادي گفت: كاغذ وارداتي كه در گذشته با ارز1750 ريالي  به ناشران اختصاص مي يافت در سال جاري با ارز شناور3050 ريالي عرضه خواهد شد و اين امر افزايش قيمت كاغذ را در پي داشته است. وي افزود: در جلسه مشترك ارشاد و وزارت  بازرگاني موافقت شد كه تفاوت نرخ ارز تخصيصي براي حمايت  از توليدكنندگان و مصرف كنندگان در بخش خريدكتاب صرف شود.  در جلسه مشترك وزارتخانه هاي ارشاد و بازرگاني مقرر شد هر دو وزارتخانه در زمينه تسريع در گشايش اعتبار ارزي در زمينه واردات كاغذ با بانك مركزي مذاكره كنند.  صيادي درباره تبعات كمبود كاغذ گفت: اين كمبود بر تيراژ كتابها تاثير منفي داشته است.  وي افزود: تابستان فصلي است كه ناشران دولتي و خصوصي و دانشگاهها به چاپ كتابهاي خود مي پردازند و اين امر بحران كمبود كاغذ را تشديد كرده است. 
