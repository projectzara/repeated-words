 گروه اقتصادي: شوراي اقتصاد با درخواست وزارت كشور در زمينه اخذ عوارض از گاز توليدي قابل فروش هريك  ازپالايشگاههاي گاز كشور و اختصاص آن به طرحهاي عمراني و اشتغالزاي استان هاي ذيربط موافقت كرد. در جلسه روز شنبه  شوراي اقتصاد، همچنين با درخواست وزارت راه و ترابري  درباره خريد دو فروند هواپيماي مسافربري باهدف توسعه  ناوگان هوايي شركت خدمات هوايي آسمان موافقت شد كه با بهره برداري از اين هواپيماها ظرفيت حمل مسافر ناوگان  هوايي اين شركت ده درصد افزايش مي يابد. در ادامه اين  جلسه درخواست وزارت راه و ترابري در زمينه نحوه استفاده  ازخدمات مهندسان مشاور براي همكاري و مشاركت درطرح ساخت  كارخانه هاي بازسازي لوكوموتيو كرج بررسي و تاييد شد.  براساس اين موافقت پس از بهره برداري ازاين كارخانه ها كه در زميني به مساحت چهل وپنج هزار وهفتصد مترمربع  ساخته مي شود امكان تعميراساسي پنجاه دستگاه لوكوموتيو در سال فراهم مي شود.  شوراي اقتصاد دراين جلسه همچنين بااستفاده از خدمات  مشاور بين المللي در زمينه تكميل عمليات اجرايي و نصب تجهيزات فرودگاه بين المللي امام خميني موافقت كرد.  درخواست وزارت نفت درزمينه نحوه تامين هزينه هاي بررسي  كيفيت و تعمير و بازسازي سيلندرهاي گاز مايع با افزايش  محدودقيمت گازمايع براي عرضه خدمات بهتر و ايمني بيشتر براي مصرف كنندگان مورد موافقت شوراي اقتصاد قرار گرفت.  براساس مصوبات جلسه شوراي اقتصاد شركتهاي توزيع كننده  گاز مايع به آموزش و بيمه اجباري مصرف كنندگان و همچنين  پرداخت خسارات وارده احتمالي به آنان موظف شدند. 
