   گروه اقتصادي: خشكسالي در يكي از روستاهاي استان گلستان  جمعيت جوان اين روستا را در آستانه مهاجرت به شهر قرار داد و شاليزارها نيز در آستانه نابودي قرار گرفت.  به گزارش خبرنگار همشهري از استان گلستان ساكنان روستاي  بالا جاده و روستاهاي مجاور اين محدوده دچار كمبود شديد آب زراعي و آشاميدني شده اند و بيم آن مي رود كشاورزان  پس از تحمل هزينه هاي ناشي از خشكسالي ناچار شوند شاليزارهاي خود را شخم بزنند، اين در حالي است كه اغلب زمين هاي كشاورزي اين نقطه از استان گلستان يا به صورت  ديم و يا از طريق آبهاي سطحي رودخانه و فاضلابهاي محلي  آبياري مي شود.  كشاورزان روستاي بالا جاده در تهيه توماري كه بر آن  امضاي حدود 200 كشاورز ديده مي شود از مسئولان  خواسته اند در طرح هاي حمايت از خشكسالي آنها را كمك  كنند، در غير اين صورت آنها به ناچار مزارع اجدادي خود را رها كرده و در آينده به سيل بيكاران كشور اضافه  خواهند شد.  آنها در تومار خود از اين كه ممنوعيت حفر چاه زمين هاي  كشاورزان را شامل شده و امكان استفاده آب آشاميدني و آب زراعي از آنها گرفته گله مند شده و خاطرنشان كرده اند چگونه براي آب آشاميدني شهر مجاور اين روستا مي شود در وسط زمين هاي زراعي كشاورزان چاه حفر كرد ولي مردم خود روستا كه سال هاي زيادي است آب آشاميدني خود را از آب رودخانه اي- كه مسير طولاني را به صورت روباز طي مي كند-  تهيه مي كنند حق ندارند چاه عميق حفر كنند تا آب آشاميدني آنها تامين شود كشاورزان پرسيده اند آيا قانون  ممنوعيت حفر چاه آب فقط بايد در استان گلستان اعمال شود آن هم در شرايطي كه بقيه اين اجازه را دارند كه چاه حفر كنند.  آنها در پايان خاطرنشان كرده اند در صورت ادامه اين وضع  ناچار هستند زمين هاي خود را به فروش برسانند و مهاجرت  كنند لذا از مسئولان خواسته اند حمايت خود را از كشاورزان دريغ نكنند. 
