 ايرانيان از هزاران سال پيش با شناخت دقيق چرخه آب و حريم طبيعت، براي بهره برداري از منابع زيرزميني آب به  احداث قنات پرداختند. اين فن آوري اعجابانگيز در بهره برداري بهينه از منابع آب در طبيعت كه امروزه با قانونمندي محيط زيست و توسعه پايدار نيز همخواني دارد،  از دستاوردهاي مهم و ارزشمند نياكان ما محسوب مي شود.  امروزه بهره برداري از منابع زيرزميني آب نه به شيوه  قديم، بلكه با بهره گيري از تكنولوژي پيشرفته و به صورتي  انجام مي شود كه اين منابع تجديد ناپذير را با خطر جدي  روبرو كرده است. چنگ اندازي به منابع فسيلي آب در جهان،  روشي كه اكنون در مناطقي از آمريكا، عربستان سعودي و ليبي به كار گرفته شده، به رونق كشاورزي در بيابان ها كمك كرده است اما بدون ترديد، عمر اين ذخاير استراتژيك  آب جهان را رو به پايان مي برد. بخش پاياني گزارشي را كه  در همين زمينه تهيه شده، مي خوانيد. در هر دو بخش اين  گزارش، از منابع آماري و پژوهشي نشريه پيام(ماهنامه  سازمان يونسكو)بهره برده ايم.  با گسترش شهرنشيني در سراسر جهان تقاضا براي آب در تمامي  عرصه هاي اصلي مصرف آن در زمينه كشاورزي، صنعت و شهري به  شدت افزايش يافته است و همچنين به تناسب بهبود استانداردهاي زندگي در سطح جهان رشد تقاضاي جهاني براي  آب از رشد جمعيت بسي فزون تر بوده است. براساس تازه ترين  آمار كه از سوي منابع سازمان ملل متحد انتشار يافته در حال حاضر مصرف سرانه سالانه آب فراتر از 900 متر مكعب است و در مقايسه با 50 سال پيش مصرف آب در جهان بيش از چهار برابر شده است.  منابع تجديدناپذير روي آوري بي ضابطه به سفره هاي زيرزميني و منابع فسيلي  آب در سراسر جهان و استفاده بدون پشتيبان از اين منابع  به مرور مشكلات بسيار جدي به بار آورده است. اين  لايه هاي آبدار همچون ذخاير نفت تجديدناپذيرند و مزارع و شهرهايي كه به اين نوع منابع متكي هستند سرانجام با مشكل  خشك شدن منابع مورد بهره برداري خويش مواجه خواهند شد.  به عنوان مثال عربستان سعودي سال هاست كه بخش اعظم آب مورد نياز خود را از طريق استخراج آبهاي زيرزميني  " فسيلي "تامين مي كند و اين وابستگي به منابع آبهاي  زيرزميني براثر تشويق دولت براي كشت گندم در بيابان  همچنان روبه افزايش است خالي شدن آبهاي زيرزميني در عربستان سعودي به طور ميانگين با سرعت سالانه 2/9 ميليارد متر مكعب ادامه دارد منابع آب عربستان با چنين  سرعتي تنها در مدت 52 سال پايان مي پذيرد و اگر سرعت  بهره برداري بر همين مبنا افزايش يابد، زمان به اتمام  رسيدن منابع آب اين كشور بازهم كوتاه تر خواهد بود.  از سوي ديگر با رشد پيوسته تقاضا و دشواري بيشتر در اجراي پروژه هاي تامين آب، بودجه هاي مربوط به آب در بسياري از مناطق جهان ناكافي است و اكنون كمبود آب از كاليفرنيا در ايالات متحده آمريكا مناطقي از خاور و شمال  چين و بخش هايي از هند به صورت پديده اي مزمن درآمده و جيره بندي آب رواج يافته است. در چين برنامه ريزان  پيش بيني كرده اند كه در سال 2000 تقاضاي آب در شهر پكن  پايتخت چين 70 درصد بيش از امكانات موجود خواهد بود.  خطر چاه هاي عميق  مهندس بهروز شيخ حسيني كارشناس منابع آب، مي گويد: وضعيت  موجود بهره برداري از منابع آبهاي زيرزميني ايران با مشكلات جدي روبه روست. به گفته وي در حالي كه قنات هاي  سنتي ايران كه بهترين و كارآمدترين روش براي بهره برداري  از منابع آبهاي زيرزميني محسوب مي شوند، روبه ويراني  كامل مي روند و حتي در منطقه اي مثل استان يزد شاهد اين  روند غم انگيز مي باشيم، در برخي نقاط كشور مثل استان  كرمان، بخش هايي از مازندران و خراسان و دشت ساوجبلاغ در استان تهران به دليل بهره برداري بي رويه از اين منابع  خطر شورشدن آب چاهها به وجود آمده است.  اين كارشناس مي گويد: از دهه 1330 در دشت هاي خشك و كم آب ايران حفر چاه عميق "آرتزين "رواج يافت و در آن  سال ها بدون محاسبات فني و اندازه گيري منابع آب در زيرزمين و ميزان آسيبپذيري آنها، حفر چاه آرتزين به  عنوان يك اقدام موءثر براي آبياري زمين هاي كشاورزي رواج  پيدا كرد و امروزه در همان دشت ها با مشكل شور شدن  آبهاي زيرزميني روبرو هستيم و اگر از سه دهه پيش توسط دستگاههاي ذيربط طرح ممنوعيت بهره برداري از سفره هاي  زيرزميني آب در مناطق آسيبپذير به اجرا در نمي آمد،  امروز در اين مناطق با يك فاجعه جدي روبه رو بوديم.  مهندس شيخ حسيني افزود: "حفر چاههاي غيرقانوني در اين  مناطق يك مشكل جدي است كه بايد با آن مقابله كرد. " اين كارشناس مي افزايد: "پيش آمدن مشكل كمبود آب در ايران در طول سال جاري به صورت شتاب آلود حفر چاه را در برخي مناطق آسيبپذير شدت بخشيده است، اگر چه  بهره برداري از اين چاهها مي تواند به صورت موقت مشكل  كمبود شديد آب را حل كند، اما در سالهاي آتي اين قبيل  چاهها كه بدون انجام مطالعات اساسي حفر شده اند، بازدهي  نخواهند داشت. " شهرهاي تشنه  گسترش شهر و شهرنشيني به صورت تهديدي روزافزون عليه  منابع آب به ويژه آبهاي زيرزميني درآمده است. امروزه  بسياري از شهرها رشد غول آسا يافته و تا فواصلي بسيار دورتر از مناطق اطراف خود بر محيط اثر منفي گذاشته اند اين شهرها زمين هاي كشاورزي را به كام خود كشيده اند و آنها را به بلوك هاي ساختماني كه تا كيلومترها ادامه  دارند، تبديل ساخته اند. در اين ميان لوله هاي آهني و سيماني چون بازواني نيرومند از شهرها منشعب شده و در مسافت هاي بعيد با مكيدن آب درياچه ها و رودها نياز ساكنان اين شهرها به آب را تامين مي كنند. در محدوده  شهرها نيز آسفالت، سيمان و سقف هاي رطوبت پذير جانشين  علفزارها، درختان و به طور كلي پوشش گياهي شده اند. همه  اين عوامل دست به دست هم داده و ضمن تاثيرگذاري بر محيط طبيعي مناطق شهري بر منابع آبي تامين كننده نيازهاي  شهرنشينان نيز آسيب رسانده اند و به طور كلي سه مرحله  عمومي رشد مناطق شهري بر مناطق آب تاثير مي گذارد:  در مرحله نخست به منظور ساختن خانه ها و ديگر ابنيه شهري  درختان و همه پوشش گياهي منطقه ريشه كن مي شود اين عمل  با كاستن از ترشح آب گياهان بر ميزان آب در ناحيه مورد نظر اثر منفي مي گذارد. حفر چاه براي تامين آب مصرفي  شهرها نيز بيشتر در مرحله اول رخ مي دهد. به عنوان مثال  در شهر هيجده ميليون نفري مكزيكوسيتي پايتخت كشور مكزيك،  منابع آب محلي اغلب كافي نمي باشد و مسئولان شهر ناچارند از مناطق دورتر(150 تا 200 كيلومتري)در عمق حتي 1000 متري آب مورد نياز را تامين كنند. هنگام احداث شهرها در صورتي كه محل احداث مخازن سرپوشيده و زيرزميني آب به  درستي انجام نگيرد، اين منابع با خطر آلودگي روبه رو خواهند شد. همچنين نبود شبكه هاي زهكشي شده فاضلاب موجب نفوذ آلودگي و ميكرب از توالت ها و ديگر مراكز آلاينده  به درون آبهاي زيرزميني و شيوع بيماري هايي نظير وبا و تيفوئيد مي شود.  در دومين مرحله شهرسازي به منظور احداث خانه ها و بناهاي  بزرگتر، خاك سطحي بيشتري جابجا مي شود و به اين ترتيب فرسايش خاك و رسوبگذاري در مجاري آبي افزون تر خواهد شد.  با ادامه رشد شهرها بر ميزان زمين هاي رطوبت پذير افزوده شده و در نتيجه منابع آب زيرزميني محدودتر مي شوند.  مهم ترين عامل زيانبار براي سلامت انسان كه بيشتر در مرحله دوم احداث شهرها پيش مي آيد، نفوذ مواد شيميايي با آبهاي آلوده به آبهاي جاري منطقه است. اين پديده موجب آلودگي رودخانه ها و نابودي آبزيان نيز مي شود. در سومين  و آخرين مرحله شهرسازي با پوشيده شدن تمامي زمين هاي  منطقه يا ساختمان ها، خيابان ها و ديگر بناها و سطوحي كه  مانع نفوذ آب به زيرزمين مي شوند، همراه است.  نفوذ آلاينده ها آلودگي ذخاير آب زيرزميني كه خطرناك تر از آلودگي آبهاي  سطحي است در مراحل ابتدايي پنهان مي ماند و به مرور گسترده مي شود. اين آلودگي همچنين از دوام بيشتري  برخوردار است. حتي اگر منشا آلودگي موضعي باشد، آثار آن  ممكن است تا فواصل دور پراكنده شده و باقي بماند زيرا آلودگي به ذخيره اصلي زيرزمين سرايت مي كند و از سوي  ديگر روال تجديد طبيعي اين آبها بسيار كند است.  مهم ترين خطري كه آبهاي زيرزميني را تهديد مي كند ناشي  از مواد زيان آوري است كه وارد محيط طبيعي مي شود. اين  مواد ممكن است به صورت ارادي يا افراط در كوددهي، مصرف  آفت كش ها در كشاورزي و دفع مستقيم آبهاي آلوده و پسابها، وارد محيط شوند. بي دقتي در بسته بندي  زباله هاي شهري و صنعتي و شست وشوي اين مواد توسط باران،  به وجود آمدن شكاف در جدار لوله هاي انتقال دهنده پساب نيز موجب آلودگي منابع زيرزميني آب مي شود. از ديدگاه  اقتصادي و زيست محيطي، پيشگيري بهترين راه مبارزه عليه  آلودگي و حفاظت از سلامت آبهاي زيرزميني است و مراقبت  از اين آبها پيش از هر چيز مستلزم دگرگوني رفتار بسياري  از انسان هاست.  دريغ از قنات هاي ارزشمند در ايران، اين سرزمين كهنسال ما به دليل ويژگي هاي  جغرافيايي، دسترسي به آبهاي جاري در بسياري از مناطق  دشوار و غير ممكن است و مردم به ناچار به بهره برداري از سفره هاي زيرزميني آب از طريق حفر چاه روي آورده اند.  حفر چاه و قنات به دليل پيشينه بسيار طولاني در تاريخ و فرهنگ ما از جايگاه ويژه اي برخوردار است. اما همچنان كه  دنيا به قنات هاي ايران به عنوان يك فن آوري اعجاب انگيز براي تحصيل آب سالم و بهداشتي بدون كمترين آسيبرساني به  طبيعت مي نگرد، قنات هاي كهنسال ايران اين سرمايه هاي  بزرگ و ارزشمند، يكي يكي ويران و بدست فراموشي سپرده  مي شوند. همچنين حفر چاه به صورت بي رويه خطري جدي براي  منابع محدود آبهاي زيرزميني در كشور ما به حساب مي آيد.  آلودگي فزاينده آب در ايران اعم از سطحي و زيرزميني نيز خطر مهمي است كه بايد آن را جدي گرفت. تاكنون درباره  آلودگي آب رودخانه ها، مطالب زيادي گفته و يا نوشته شده  است. اما آلودگي آبهاي زيرزميني تا حد زيادي از نظر پنهان مانده است نبود شبكه هاي هدايت فاضلاب در شهرها،  استفاده بي رويه از سموم دفع آفات نباتي و كود شيميايي،  نفوذ پسابهاي صنعتي از عوامل مهم آلودگي منابع زيرزميني  آب در ايران محسوب مي شوند.  گروه گزارش 
