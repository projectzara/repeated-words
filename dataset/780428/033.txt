   اعتراض مردم يوگسلاوي به ميلوسويچ در هفته هاي اخير افزايش يافته است  عكس بالا تظاهرات 10 هزار نفري هفته گذشته را عليه  ديكتاتور بالكان نشان مي دهد در بالكان مي گويند، جنگ ها در فصل بهار رخ مي دهد و انقلابها در فصل پائيز. جنگ كوزوو كه در بهار رخ داد خاتمه يافته است و پاييز دو ماه ديگر فرا مي رسد. اگر اين پيش بيني همانطور كه مخالفان روزافزون اسلوبودان  ميلوسويچ اميدوارند، درست باشد بايد منتظر روزهاي پر حادثه اي در صربستان بود.  در طول جنگ كوزوو، بسياري از مخالفان دولت بلگراد سكوت  كردند اما هفته گذشته، نزديك به ده هزار نفر با اجتماع  در شهر صنعتي كاچاك در 70 مايلي جنوب بلگراد خواستار برقراري دمكراسي و بركناري ميلوسويچ شدند.  در آن گردهمايي زوران زيوكويچ يكي از رهبران مخالف دولت  خطاب به مردم گفت: اكنون زماني است كه رژيم بايد از مردم  بترسد نه مردم از رژيم.  آيا اين مقدمه يك انقلاب است؟ ائتلاف موسوم به "اتحاد براي ايجاد تغيير" كه سازمان دهنده تظاهرات و راهپيماييهاي شهر كاچاك بود مي گويد، گردهمايي ها و راهپيمايي هايي را در سراسر كشور از جمله در بلگراد برنامه ريزي كرده است.  روز جمعه گذشته نيز يك گروه طرفدار دمكراسي تظاهراتي را در شهر نوي ساد برگزار كرد.  تظاهرات عليه ميلوسويچ در صربستان در گذشته هم صورت  گرفته است. در سال 1997 بيش از يك ميليون تن از مخالفان  ميلوسويچ در پايتخت عليه او تظاهرات كردند. او از اين  تظاهرات نجات يافت. اما آن زمان هنوز جنگ كوزوو اتفاق  نيفتاده بود و ابعاد گسترده جنايات صربها روشن نشده بود.  اما اكنون وضع، تغيير كرده است. حملات ناتو خسارات  فراواني به اقتصاد صربستان وارد كرده است ; دولت هيچ پولي  براي بازسازي كشور ندارد و تا زماني كه ميلوسويچ قدرت را در دست دارد اميدي به دريافت كمك از خارج وجود ندارد. در اين ميان مخالفت هاي مردمي هر روز ابعاد تازه اي به خود مي گيرد.  چندي پيش سخنراني ميلان ميلوتينويچ رئيس جمهور صربستان و از متحدان ميلوسويچ در اجتماع مردم به دليل مخالفت آنها قطع شد.  همزمان هزاران تن از تماشاگران فوتبال در پايان يكي از مسابقات، عليه ميلوسويچ شعار سر دادند و در مدح آزادي  سرود خواندند.  از طرف ديگر كليساي ارتودوكس صربستان خواستار كناره گيري  ميلوسويچ و پايان كار رژيم وي شده است.  اما آنچه كه از سال 1997 در صربستان تغيير نكرده است، آن  گروه از سياستمداران مخالف دولت هستند كه هيچ نقطه  اشتراكي جز نفرت از ميلوسويچ ندارند. اين براي واشنگتن  به يك معضل تبديل شده است. آمريكا خواستار بركناري  ميلوسويچ است. طي دوران جنگ، كلينتون، سازمان سيا را موظف كرد كه براي بركناري رژيم ميلوسويچ فعاليت هاي خود را آغاز كند.  اما حتي اگر ميلوسويچ سقوط كند، هيچ يك از مخالفان به  اندازه كافي از حمايت هاي مردمي برخوردار نيستند و توانايي غلبه بر پليس پرقدرت صرب را ندارند. هيچ كدام از شخصيت هاي بلندپايه نظامي صرب هم جانشين مناسبي براي  ميلوسويچ نيستند زيرا اكثر آنها مانند رئيس جمهورشان  جنايتكار جنگي شناخته شده اند.  كليسا، سياستمداران مخالف و برخي واحدهاي ارتش به  نيروهاي عليه رژيم بلگراد تبديل شده اند. در كاچاك كه  مقر مخالفان به حساب مي آيد يكي از واحدهاي ارتش به جمع  تظاهركنندگان پيوسته است. كليساي صربستان كه اكنون  قدرتمندتر از هميشه به نظر مي رسد ممكن است به عنوان يك  عامل هماهنگ كننده و برقراري اتحاد ظاهر شود.  كليساي صربستان بارها جنايات صربها عليه آلبانيايي  تبارها را محكوم كرده است. يكي از اسقف هاي بلندپايه  كليساي كوزوو مي گويد: رنجي كه آلبانيايي تبارها در كوزوو متحمل شدند نتيجه عملكرد رژيم غير دمكراتيك  اسلوبودان ميلوسويچ بود. اما ميلوسويچ هم ساكت نمي ماند.  او مي تواند كليسا را ناديده بگيرد اما بايد ارتش را خشنود نگه دارد. وسلي كلارك فرمانده ناتو مي گويد،  ميلوسويچ مهارت فراواني در ايجاد اختلاف ميان مخالفانش  دارد.  نقش ووك دراسكوويچ كه رهبري تظاهرات زمستان 1997 عليه  ميلوسويچ را به عهده داشت را هم نبايد ناديده گرفت.  ميلوسويچ بعدها به او يك مقام دولتي داد اما هيچ وقت  قدرتي به او نداد. دراسكويچ در ميان مخالفان دولت كه او را يك فرصت طلب مي خوانند هيچ محبوبيتي ندارد.  نقش واشنگتن در اين ميان چيست؟ شايد فقط يك نظاره گر.  اين تابستان ممكن است براي حكومت ميلوسويچ فصل اعتراض و تظاهرات باشد. اما برخي در بلگراد معتقدند ممكن است همه  چيز طبق برنامه پيش نرود يعني انقلاب در پاييز اتفاق  نيفتد; اما شالوده رژيم ميلوسويچ از هم پاشيده است و دولت بلگراد ديگر به اقتدار گذشته اش دست نمي يابد.  اين فصل براي ميلوسويچ يك فصل خطرناك و حياتي است.  نيوزويك 
