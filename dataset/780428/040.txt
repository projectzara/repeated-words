   دكتر منطقي  يكي از مشكلات عميق و پنهان نظام ايران، روحيه  غيراجتماعي و فردگراي غالب افراد جامعه است. به اين معنا كه به دليل تفوق روحيات غير اجتماعي در افراد، آنها در تعارض بين عواطف، احساسات و منافع فردي و جمعي در غالب موارد اين تعارض را به نفع عواطف، منافع و مصالح فردي  خويش حل مي كنند. اين مساله سبب مي شود پيشرفت فعاليتهاي  اجتماعي درجامعه ما در بيشتر موارد با تنگناهاي بسياري  توام شود و نيروهاي كارآمد نظام در جريان اين تلاطمها،  پس از خسته شدن در روابط دشوار و ناهماهنگ اجتماعي، با گزينش راه حلهاي فردي و انزواگرايانه، خود را از اين  جريانها كنار بكشند و بدين ترتيب جامعه از توانمندي آنان  در پيشبرد امور اجتماعي خويش به ميزان بسياري محروم  بماند از اين رونگارنده در تلاش براي بازشناسي ريشه هاي  تفوق روحيه فردگرا به جاي روحيه جمع گرا در جامعه ايران،  به بررسي دوباره روند جامعه پذيري جوانان انقلاب اسلامي  پرداخته و كوشيده است تا بابازشناسي اختلالهايي كه در اين روند وجود دارد، راه فايق آمدن بر آنها را بنمايد.  در ادامه نگارنده با مورد توجه قرار دادن برخي از مهمترين عوامل موءثر درون مرزي و برون مرزي در روند جامعه پذيري جوان، برخي از مهمترين عوامل موءثر در شكل گيري روحيه فردگرا و غيراجتماعي جوان را مورد بحث  قرار داده است.  در بررسي عوامل درون مرزي دو عامل "كنترل بيروني "و " مشخصه فرهنگي ريا" مورد توجه قرار گرفته وچگونگي آسيب زايي آنها در روند جامعه پذيري جوان مورد بررسي قرار گرفته است.  در بررسي عوامل برون مرزي، مساله "تغيير مرجع ارزشي " جوان انقلاب اسلامي از مراجع ارزشي داخل و پيوند خوردن  وي به مراجع ارزشي خارج از مرزهاي كشور مورد مداقه قرار گرفته است و براي بررسي اين مساله سه موضوع "گروههاي ضد فرهنگ"،" اسوه سازيهاي غرب" و" بازيهاي ويديويي -  كامپيوتري" به اجمال مورد بحث قرار گرفته، روي نحوه  تاثير آنها در روند تغيير مرجع ارزشي جوان از منابع  ارزشي خودي به بيگانه بحث شده است. در نهايت مقاله با تاكيد بر اينكه در روند جامعه پذيري جوان انقلاب اسلامي  موانع بسياري وجود دارد كه اين روند را دچار اختلال  مي كند، بازنگري دوباره روند جامعه پذيري جوان انقلاب اسلامي را به شكلي علمي مورد تاكيد قرار داده است تا بر اين مبنا، امكان مهار عوامل مخل و آسيب زا در جريان  جامعه پذيري جوان انقلاب اسلامي فراهم آمده، ضمن تسهيل  روابط دشوار اجتماعي حاضر، نظام، مانع گزينش راه حل هاي  فردگرايانه و انزواي نيروهاي خويش شود. اين مقاله در همايش تقدم مصالح جمعي بر منافع فردي كه به همت اداره كل  فرهنگ و ارشاد اسلامي استان تهران برگزار شد قرائت شده  است.  *** يكي از مشكلات جدي مردم ايران در سالهاي قبل از انقلاب،  روحيات فردگرا و غيراجتماعي آنان بود. به اين معنا كه  عوامل تاريخي(مانند نداشتن امكان حكومت توسط شيعه در طول تاريخ)سياسي - اجتماعي(نظير حكومت ديكتاتوري شاه و.  ..)و رواني(مانند حاكميت اخلاق فردگرا به جاي اخلاق  جمع گرا در جامعه)دست به دست هم داده، وضعيتي پديد آورده اند كه با وجود رگه هاي قوي زندگي اجتماعي كه قرآن  از آن حكايت مي كند، مردم ايران از روحياتي فردگرا و غيراجتماعي برخوردار شده اند. بعد از وقوع انقلاب اسلامي  و حاكميت يافتن مذهب تشيع، از بين رفتن ديكتاتوري شاه و ايجاد بسياري از امكان عملهايي كه در سابق فراروي جامعه  وجود نداشت ; اين امكان پديد آمد كه مسئولان تربيتي نظام  با در اختيار گرفتن بسياري از اوقات دانش آموزان و جوانان، از فرصت بدست آمده در جهت تغيير روحيه فردگراي  آنها به روحيه اي جمع گرا سود ببرند، اما به دليل ضعف  بينشي و ناتواني در طراحي برنامه هاي ميان مدت و جامع،  به اين نياز مبرم اجتماع پاسخ مثبتي داده نشد و نظام در تربيت افرادي كه با روحيات اجتماعي خويش، روي تمايلات  عاطفي و احساسيشان، يا منافع فردي، قومي و حزبي خود، به  نفع حركتهاي فراگير اجتماعي گام نهند، به شكل موفقي ظاهر نشد. در حال حاضر روحيات غيراجتماعي كه در بسياري از افراد جامعه ملاحظه مي شود، يكي از مشكلات جدي كشور به شمار مي رود و اين مساله تاكنون ضربات جبران ناپذيري  به لحاظ فرهنگي، اجتماعي، سياسي و اقتصادي به جامعه ما وارد آورده است، زيرا افرادي كه به درستي جامعه پذير نشده اند و الزامات اوليه يك زندگي اجتماعي را در خويش  دروني و درونسازي نكرده اند، ممكن است در تلاقي عواطف،  احساسات و منافع شخصي وجناحيشان با منافع جمعي و اجتماعي،  مانند يك شهروند اجتماعي شده عمل نكرده، روي عواطف و منافع شخصي خويش پانگذارند و به اين ترتيب، به اقتضائات  طبيعي امور اجتماعي تن در نداده، روند حركتهاي جمعي و اجتماعي را با اختلال مواجه سازند. بالطبع هر چه  مسئوليتهاي چنين افرادي مهمتر باشد، آسيبي كه در ابعاد مختلف فرهنگي، اجتماعي و... به جامعه وارد مي آورند،  بيشتر خواهد بود.  تشتت ناشي از قاعده مند نبودن روابط اجتماعي، در كنار معضلهاي ديگري مانند وجود هرج و مرج در روابط اجتماعي،  جامعه را به تدريج به سمت تنش و تشنج پيش برده، آرام و قرار را از افراد آن(خاصه از مسئولاني كه در مركز تلاقي  بسياري از اين فشارها واقع خواهند شد)، خواهد گرفت. در موقعيت فوق الذكر، يكي از ساده ترين چاره انديشيهايي كه  افراد در برخورد با وضعيت دشوار و شكننده اطرافشان پيش  مي گيرند، كنار كشيدن خودشان از جريان درگيريها و به  تعبير ديگر از مسئوليتهاي اجتماعي است. به اين معنا كه  با نگاهي دقيق به جامعه مي توان شاهد مسئولان صادق  بسياري بود كه پيشتر در پستهاي كليدي اجتماعي و سياسي به  انجام وظيفه مشغول بوده اند، اما در جريان برخورد با تشتتهاي فوق، احساس به بن بست رسيدن كرده اند و پس از خستگي، تاب تحمل درگيريهاي كاريشان را از دست داده اند و در نتيجه گوشه نشيني را پيشه خويش كرده، به كنج عزلت و تنهايي خويش پناه برده اند. بالطبع، از دست دادن نيروهاي  كارآمد و كارا به دليل منزوي شدن در روابط اجتماعي دشوار،  آسيب ناپيدايي است كه از ديد بسياري از مسئولان پنهان  مانده است. بنابراين، براي آن كه جامعه ما به جامعه اي  تبديل شود كه داراي انسانهايي اجتماعي باشد و آنها اهداف  جمعي را بر عواطف، احساسات و منافع فردي و حزبي خويش  ترجيح دهند، لازم است كه درروند جامعه پذيري افراد دخل و تصرف كرده، آنها را به گونه اي جامعه پذير ساخت تا ويژگي  يك زندگي اجتماعي را درونسازي كنند.  * جامعه پذيري جوان در نگاهي دوباره  در بررسي ريشه هاي تفوق روحيه فردگرا به جاي روحيه  جمع گرا در جامعه ايران، بازنگري در روند جامعه پذيري  جوان انقلاب اسلامي از اهميت خاصي برخوردار است. اگر نهادهاي جامعه پذير كننده درجامعه اي، به شكلي هماهنگ،  به تعقيب اهدافي منسجم و بدون تعارض با يكديگر بپردازند،  روند جامعه پذيري بدون وقفه خاصي پيش رفته، اهداف مورد نظر جامعه در تربيت اجتماعي افرادش به ميزان زيادي تحقق  خواهد يافت، اما اگر روند مزبور با وقفه توام بوده،  اهداف متعارضي را نيز فراروي خويش داشته، آنها را پي  بگيرد، در اين صورت جامعه در تربيت اجتماعي افرادش موفق  نبوده، به درونسازي اهداف مورد نظر خويش در اذهان آنان  نايل نخواهد شد.  با نگاهي به روند جامعه پذيري جوان انقلاب اسلامي ملاحظه  مي شود كه در اين روند در ايران اولا" نهادهاي جامعه  پذيركننده(خانه، مدرسه، رسانه هاي جمعي و...)به شكل  هماهنگي عمل نمي كنند به عنوان مثال، جوان توسط كتابهاي  درسيش به تعاون و همياري با ديگران دعوت مي شود، اما در خانه به وي توصيه مي شود كه سعي كند گليم خودش را از آب بيرون بكشد. همين كتابها با بيان مواردي مانند اينكه  ميرزاي شيرازي فردي زاهد بود و... به شكل غيرمستقيمي از دانش آموز مي خواهند تا زندگي زاهدانه اي را پيشه خويش  كند، اما تبليغات درون شهري و ديگر رسانه هاي جمعي او را به مصرف هر چه بيشتر فرا مي خوانند و...  ادامه دارد 
