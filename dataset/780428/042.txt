   جستارگشايي:  يكي از ميراثهاي گرانبهاي امام جعفر صادق(ع)پرورش و آموزش شاگردان ودانشمندان بزرگ اسلامي در زمينه هاي  گوناگون علمي بوده است.  جابربن حيان از شاگردان آن حضرت بود كه بعدها جايگاه  علمي شايسته اي در زمان خود وحتي تا به امروز بدست آورد،  وي اگر چه از كيميا آغاز كرد ولي چنانكه در زندگي او مي يابيم، با هوشياري و دقت پژوهش و نظر به ديدگاههاي  نويني در اين دانش دست يافت، به گونه اي كه پايه دانش  نويني به نام شيمي را در جهان اسلام بر نهاد.  برآيند پژوهشها و يافته هاي علمي او به مانند دانشهاي  ديگر با انديشه هاي علمي غرب درآميخت. جستاري كه از پي  مي آيد اختصاص به زندگي اين انديشمند بزرگ اسلامي دارد.  توجه خوانندگان گرامي را به اين مطلب جلب مي نماييم.  گروه معارف  نوشته: دكتر محمدقراگوزلو زيست نامك  الشيخ الاجل ابوموسي جابربن حيان ازدي توسي(كوفي)صوفي ;  حدود اوائل قرن دوم هجري، در توس خراسان بدنيا آمد.  " خاندان وي از قبيله ازد جنوب عربستان بوده كه مقارن  طلوع اسلام در كوفه سكونت گزيده بود... پدرش مردي  شيعي(عطار)بود و درخراسان عليه امويان اقداماتي كرد...  نخستين سالهاي زندگي جابر در توس گذشت و سپس او را به  بلاد عربستان فرستادند، بيشتر عمر خود را دركوفه گذراند و سپس به بغداد رفت و در آنجا عنوان كيمياگر دربار هارون  الرشيد راداشت و با خاندان برامكه ارتباط نزديك برقرار كرد. جابر صوفي و شيعه بود و با حلقه درس امام  جعفرصادق(ع)پيوستگي نزديك داشت. قولي بر آن است كه در زمان مامون مي زيسته، تاريخ قطعي وفات وي در دست نيست. " حاجي خليفه مرگ جابر را به سال 160 ه-. دانسته و اسمعيل  مظهر در تاريخ الفكر العربي اين تاريخ را 180 ه- ذكر كرده است. صاحب" الذريعه... "بر آن است كه جابر، به  اعتبار اينكه مكتب حضرت صادق(ع)م 148 ه- را دريافته،  پس در زمان مامون در قيد حيات بوده و احتمالا" در سال  200 ه-. درگذشته است.  صاحب" روضات الجنات "وموءلف "وفيات الاعيان "شخصيت مورد نظر ما را" جابر * الطرسوسي "خوانده اند كتاب" الامام  الصادق ابوزهره "جابر را * الطرطوسي معرفي كرده وولادتش  را به سال 80 ه-. در توس خراسان دانسته است.  معروف است كه جابر به جز كيميا در علوم مختلف همچون ;  طبيعيات، رياضيات، فلسفه، منطق، طب و.. ماهر بوده وبه  گفته صاعد اندلسي در تصوف نيز دستي قوي داشته است:  " جابربن حيان صوفي در طبيعت كيميا و علوم طبيعيات براعت  داشته و تاليفات نفيسه در علوم طبيعه دارد و ناظر بر اغلب علوم فلسفه بوده در تصوف نيز مانندحرث بن اسد محاسبي و سهل بن عبدالله شوشتري دستي قوي داشت. " ابن قفطي نيز از تبحر جابر در علوم مختلف خبر داده است:  " جابر- در علوم طبيعه كمال تقدم داشته و درصناعت كيميا بارع بوده تاليفات كثيره مشهوره در آن باب دارد و معذلك  اطلاعي بر ساير علوم فلسفه نيز داشته است. " جابر; شاگرد اول مكتب حضرت امام صادق(ع) كيمياگر نابغه ما در عراق، يك چند از محضر حربي الحميري  بهره بر گرفته است، آن گاه با ششمين پيشواي شيعيان آشنا شده و اين دوستي پس از مدتي كسب فيض از معارف ودانش  لايزال مغز متفكر جهان اسلام، به صورت ارادت و شيفتگي  محض درآمده است. پاول كراوس، جابر شناس بزرگ آلماني، يكي  از دلايل توفيق و عظمت علمي جابر را در ارتباط، تعليم و تاثيرپذيري وي از حضرت صادق(ع)مي داند. به گفته كراوس،  از آن جا كه جابر شاگرد حضرت صادق(ع)بوده و دانش حضرت  به عالم وحي مربوط مي شده، چه بسا از فنون و رموز اين  دانش سود برده است.  دانشمند انگليسي، هولميارد، معتقد است كه، جابر تحت  تعليم امام صادق(ع)موفق شد كه علم شيمي را از قيد افسانه هاي كهن مكتب اسكندريه و تعاليم هرمستيك آزاد كندو به آن جنبه علمي ببخشد.  ابن خلكان درباره تاثير جابر از حضرت صادق(ع)گويد: "و كان تلميذه ابوموسي جابربن حيان الصوفي الطرطوسي قدالف  كتابا" تشميل علي الف ورقتتنضيمن رسائل جعفر صادق و هي  خمسمائه رساله... " جلدكي در شرح كتاب المكتسب في زراعتالذهب(از ابوالقاسم  عراقي، كيمياگر عارف)، نوشته:  " و الثالث بما اخذه من المشايخ الثقات لاسيما ما اخذه عن  سيدالامام المتصل بنوع بني هاشم من ذريه علي بن ابيطالب من بيت المصطفي هو جعفر الصادق.  با اين توضيح كه امام جعفرصادق(ع)علاوه بر سرآمدي و اجتهاد در همه علوم عصر، در كيميا نيز مهارت تمام  داشته اند و رساله اي تحت عنوان، رساله في علم الصناعه  والحجر المكرم نوشته اند، خاطر نشان مي نماييم كه جابر خود نيز مكرر در آثارش تاكيد كرده كه به جز باز نمود و بيان نظرات استاد و سرورش "حضرت صادق(ع)"كار ديگري  نكرده است:  " واعلم ان الزئبق يثقل اللوءلوءو شيده و يصلبه هذه من  الامهات و حبات القلوب، رضي الله عنه سيدي فان كان اذامر به مثل هذه الخواص شي ء قال: يا جابر! هذه حبات القلوب و ماينبغي لك اذا نظرات في كتبنا هذه الاان تجمعها و ما ينضاف اليها من فنونها و السلام "!  بدان كه جيوه مرواريد را سنگين مي كند وآن را محكم  مي سازد و اين از رئوس مطالب واساس كارهاست. خدا از سرور من امام صادق(ع)راضي باشد. او هر وقت مطالبي از اين  قبيل در خواص اشياء مي گفت، بدنبال آن مي فرمود: جابر اين از اسرار دلهاست.  آثار، آرا و انديشه هاي جابر حجت كيمياگران قديم جابربن حيان "در فلسفه، منطق، طب،  علوم غريبه، فيزيك و مكانيك و تقريبا" در همه ميدانهاي  معرفت آثاري دارد. "يكي از مهمترين آثار جابر، كتاب الموازين است كه در آن نظريه ميزان بحث شده و به اعتباري  مبنا و اساس كيمياي جابري به حساب مي آيد. مجموعه جابري  كه در صحت انتساب همه آنها به جابر محل ترديد است،  حدودا" 3 هزار تاليف ورساله بزرگ و كوچك را در برگرفته و نكته جالب و عجيب اينجاست كه ترجمه هايي از جابر تحت  Geber عنوان به لاتين منتشر شده كه متن اصلي آن در دست  نيست.  جابر درموارد متعدد، از آريوس سلف هرمس به عنوان  بنيانگذار كيميا نام برده است ; "آريوس نخستين كسي است كه  خود را وقف اين صنعت كرد. فيثاغورث قويترين فيلسوف  شناخته شده غالبا" مي گفت: پدرم آريوس چنين گفته است. " با وجودي كه جابر درمواردي خود را مرهون كيمياگران بزرگ  عهد عتيق مي داند و عليرغم اينكه در سنت كيمياي جابري  نيز جنبه هاي نمادين و رازناك به چشم مي خورد، اما كيميا به دست جابر، قيد و بندهاي خرافي را گسيخته و از ظلمت  جهل وجادو فارغ شده و به دنياي روشن و زلال علم و تجربه  (و حتي عرفان)قدم نهاده است. بطور كلي:  " علم شيمي در سنت جابري داراي دو جنبه مادي و نماديني  است. در سيماي نمادين انديشه هاي جابر از ماخذ گوناگون  چونان خدايان يوناني، همچون هرمس، آغازيمون، و فيلسوفاني  مثل فيثاغورث وسقراط مايه مي گيرد... كيمياي جابري در سيماي نمادين آن بر نظريات كيفيات چهارگانه(سرد وگرم -  تروخشك)استوار است. نظر جابر بر آن است كه با تركيب " عددي "مناسب از آن كيفيات چهارگانه و با استفاده از ميزان وكاربرد نسبت هاي صحيح از آنها مي توان به تبديل  فلزات دست يافت. سيماي علمي و تجربي كيمياي جابري در كالبد بررسي خواص مواد و توسل به تجربه و آزمايش در تعيين خواص و واكنش هاي شيميايي جلوه گرمي شود.. در اين  وجه از سنت جابري اولين نظريه مدون در باب خواص اجسام  درجهان اسلام تجلي يافت. " جنبه هاي مادي كيميا" شيمي "كه با پشتوانه اي از غني ترين  آثار ودستاوردهاي علمي بازمانده از ايران باستان، بطور جدي و اساسي پس از ظهور اسلام شكوفا شده و در رساله  ارزشمند حضرت صادق(ع)يكسره بر وجود خرافي و غيرعلمي  كيميا، فائق آمده است، با خلاقيت بي نظير جابربن حيان،  شكل و قوام گرفته و پايه هاي خود را بر علم و تجربه  نهاده است. از سوي ديگر با طلوع آفتاب رازي در سرزمين هاي بكر دانش كيميا نور باران شده و اكتشافاتي عظيم در تاريخ علم و تمدن ثبت گشته است ما،  در اينجا، صرفا" به منظور يادآوري و قضاوت منصفانه به  همه مورخاني كه سهم دانشمندان مسلمان در اكتشافات علمي  را با سكوت و اغماض ناديده گرفته اند به ذكر چند نمونه  از اكتشافات ارزشمند جابربن حيان بسنده مي كنيم.  اسيد سولفوريك(O 4 HS2)جابر، براي اولين بار، جوهر گوگرد را از تكليس زاج سبز و حل گازهاي حاصل در آب كشف و آن را زيت الزاج ناميد. ماده اي كه امروزه در صنعت كاربرد بسياري دارد و به اسيد سولفوريك معروف است.  اسيد نيتريك(HNO 3)جابر نخستين كيمياگري است كه  جوهرشوره را از تقطير مخلوط زاج سبز و زاج سفيد و شوره  بدست آورد.  درباره تاريخ علوم در اسلام به طور كلي تغيير مي يابد و اين مسئله به غايت مهم و كليدي پيش مي آيد كه جابر نخستين كسي است كه علوم اوائل را به عربي ترجمه كرده و به قرن سوم انتقال داده است. و بدين ترتيب حنين بن اسحق  عبادي و ثابت بن قره حراني و بسياري از مترجمان بزرگ  " بيت الحكمه "جايگاه ممتاز و يگانه خود را از دست  مي دهند(و به نظر كراوس اين موضوع بعيد است). بنابر اين به عقيده كراوس اگر كسي قادر به اثبات اين فرضيه  باشد، به اعتبار اينكه در قرن دوم هنوز معتزله رشد نكرده  بودند، آنگاه بسياري از نظرات تاريخ علم در اسلام واژگون  مي گردد.  ذكر فراگرد نهضت عظيم ترجمه، عليرغم ارتباط و ضرورت بحث،  از حوصله اين جستار خارج است. اما الزاما" همين قدر يادآور مي شويم كه اگر چه نهضت ترجمه، از زمان مامون و هماهنگ با تاسيس بيت الحكمه بغداد، به سال 200 ه- آغاز شده و اين حادثه مهم، تقريبا" مصادف با درگذشت جابر است،  اما نبايد تصور كرد كه پيش از مامون و آغاز فعاليت  دارالترجمه بغداد، هيچ حركتي در زمينه ترجمه علوم اوايل  صورت نگرفته است.  بسياري از متون معتبر اسلامي از جمله طبقات الامم، صاعد اندلسي و فهرست ابن نديم از خالدبن يزيدبن معاويه(م  85ه-)به عنوان نخستين كسي كه فرمان به ترجمه كتب داد ياد كرده اند، ابن نديم گويد: "كسي كه در بيرون آوردن  كتابهاي پيشينيان در صنعت كوششي از خود نشان داد خالدبن  يزيدبن معاويه است و او كسي است كه امر كرد كتابهاي طب و نجوم و كيميا را برايش ترجمه كنند. " نيز: "در زمان وي - خالد- در مدرسه اسكندريه صنعت كيميا رايج بود. از اين رو خالد، مريانوس راهب رومي را خواست  تا به وي شيمي آموزد و اسطفان را وادار كرد كه كتاب صنعت  كيميا را به عربي نقل نمايد. " صاعد اندلسي گويد: "خالدبن يزيد... بصير در طب و كيميا بوده و در كيميا رسائل و اشعار معروفه دارد كه دليل بر براعت اوست. "البته براي همزبان و هنباز و همراي شدن با ابن نديم، اسناد كافي در اختيار ما نيست، و منطق حكم  مي كند كه بپذيريم: "بعضي از رسائل منسوب به جابر توسط اعضاي مرتبط با انجمن اخوتي كه جابر نماينده آن بوده " نگاشته شده است.  كراوس هم شك خود را متوجه تعداد و تعدد آثار جابري  مي نمايد و عقيده دارد كه نبايد درباره تعداد رسائل و كتب جابر اصرار ورزيد، اما اگر قبول كنيم كه تاريخ نهضت  ترجمه به مدتها پيش از حنين بن اسحق و ثابت بن قره  بازمي گردد و جابر از ميراث ترجمه هايي كه دانشمندان پيش  از وي به دست داده اند سود جسته است و از سوي ديگر اگر در نظر بگيريم كه جابر شاگرد امام جعفر صادق(ع)بوده و از خرمن لايزال دانش آن حضرت خوشه چيده است، آن گاه(به  تصوير كراوس)بايد در تاريخ تطور علم در اسلام ترديد وارد كرد. اگرچه نبايد از ياد برد كه در زمان بني اميه و به خصوص در دوره حكومت عمربن عبدالعزيز ترجمه رواج داشته  است. كراوس همچنين درباره نظريه تقسيم بندي طبقات چشم و اين موضوع كه حنين بن اسحق و يوحنابن ماسويه، اساسا"  نمي توانسته اند دانش چشم پزشكي را از جابر گرفته باشند،  حرف دارد! با اين همه نكته قابل توجه اين است كه كراوس  عميقا" و قاطعا" بر حقيقت وجود جابر تاكيد كرده و راي  منكران اعجوبه كيميا را گزافه گويي دانسته است !  اما مسئله بسيار مهمي كه - احتمالا" - از نظر كراوس - و همفكران وي - دورمانده، اين است كه سرچشمه منابع و ماخذ مطالعاتي دانشمندان قرن دوم ه- و خاستگاه مكاني علوم  اوايل، صرفا"، يونان عهد عتيق نبوده است. و ايران زمين،  در نشر و پيشرفت اين علوم، پيش و پس از ظهور اسلام، نقش  شاياني داشته است. ابن خلدون گويد: "و اما ايرانيان بر شيوه اي بودند كه به علوم عقلي اهميتي عظيم مي دادند و دايره آن علوم در كشور ايشان توسعه يافته بود.. و همه  گويند كه اين علوم پس از آنكه اسكندر دارا را كشت و بر كشور كيانيان غلبه يافت، از ايرانيان به يونانيان رسيد.  چه اسكندر بر كتب و علوم بي شمار و بي حد و حصري از ايشان دست يافت. "بنابر اين بايد پذيرفت كه آثاري از دانشمندان ايراني، پس از ظهور اسلام نيز وجود داشته و به  همراه ساير منابع و پيش از گسترش نهضت ترجمه، مورد استفاده جابر بن حيان، و ساير دانشمندان مسلمان قرار گرفته است.  از سوي ديگر سابقه عمليات كيميايي از قبيل استخراج معادن  و فلزگدازي "تكليس حجر" و غيره به سالها پيش از جابر باز مي گردد.  اول هذالعلم تكليس الحجر بحرنارحرهاحرالسقر... خالدبن يزيد ادامه دارد 
