   ديدار از گوزن هاي زرد ايراني در دشت ناز در 29 كيلومتري شمال شرق ساري در كنار جاده ساري به  گهرباران در ساحل درياي خزر و در ميان دشت وسيع و حاصل خيز" ناز" در محدوده اي به وسعت 55 هكتار درختان سر بفلك كشيده بلوط به چشم مي خورند كه نشان مي دهد زماني  اين دشت گسترده كه امروز به مزارع كشاورزي تبديل شده  جنگل وسيع، انبوه و پرپشتي بود.  وجود اين محدوده جنگلي كه با سيم هاي خاردار و توري  محافظت شده در نگاه اول موجب شگفتي بيننده مي شود و اگر با دقت به لابلاي درختان نگاه شود شگفتي افزون خواهد شد زيرا در ميان اين درختان بلندقامت چشم هايي با وحشت و اضطراب به انسان دوخته شده كه متعلق به حيواني است  چهارپا با قد متوسط 95 تا 110 سانتيمتر و قامتي كشيده به  طول تقريبي 240 سانتيمتر با دمي كوتاه كه با موهاي  انتهايي آن حدود 30 سانتيمتر مي باشد و او چيزي نيست مگر " گوزن زرد ايراني ".  حيواني زيبا با پوزه اي برهنه و تيره رنگ كه داراي  سم هاي تيره و باريكي مي باشد و رنگ بدن اين حيوان  قهوه اي آهويي است و پهلوهاي صورت زير پوزه و چانه تا پايين صورت، همچنين عقب چشم ها و صورت از قاعده گوشها تا ناحيه گلو روشن متمايل به سفيد است پهلوهاي بدن اين  حيوان كمي از پشت كه قهوه اي روشن است كمرنگ تر و متمايل  به كرمي رنگ است.  گوزن زرد ايراني در فصل تابستان داراي موهاي كوتاهي است  كه رنگ پشت و پهلوها در اين فصل زرد متمايل به قرمز مي شود و در طول وسط پشت بدن او دو خط سفيد وجود دارد و در هر طرف پهلوها لكه هاي سفيد به صورت يك خط پهن و كوتاه ديده مي شود.  در زمستان موهاي بدن اين حيوان بلندتر و به رنگ خاكستري  با خال هاي نامشخص در مي آيد و بطور كلي رنگ اين حيوان  در فصل هاي مختلف در جنس نر و ماده تغيير مي كند ولي رنگ  بدن ماده كمي تيره تر از نرهاست.  پناهگاه حيات وحش دشت ناز كه اكنون محل نگهداري 76 راس  از گوزنهاي زرد ايراني است 3 متر از سطح دريا ارتفاع  دارد و اين منطقه مجموعه اي جنگلي باقيمانده از جنگلهاي  جلگه اي خزري است كه بعنوان زيستگاه گوزن زرد ايراني  انتخاب شده است.  آخرين سرشماري انجام شده در اين زيستگاه نشان مي دهد 31 راس ماده 37 راس نر و 8 راس نوزاد كه 23 راس آنها كمتر از 6 سال و بقيه عمري بيش از شش سال دارند در اين  پناهگاه زندگي مي كنند در حاليكه عمر متوسط گوزن زرد ايراني 16 سال است.  جنس نر گوزن زرد ايراني داراي شاخهاي بلند و نسبتا" پهني  هستند كه در زمستان مي افتند و شاخهاي جديد بلافاصله  شروع به رشد مي كنند و در تابستان تكميل مي شوند.  مدير كل حفاظت محيط زيست مازندران زيستگاه طبيعي اين  حيوان را جنگلهاي متراكم منطقه خوزستان و زاگرس مي داند و يادآور مي شود كه در گذشته پراكندگي وسيعي در بخش  جنوبي اروپا تا بالكان - شمال شرقي آفريقا- عراق -  تركيه- عربستان و ايران داشته است ولي در حال حاضر نسل  آن در كليه اين مناطق جز ايران نابود شده است.  محمد رضا روشن ضمير افزود: زماني اين حيوان از غرب ايران  تا كرانه خاوري درياي مديترانه زندگي مي كرده ولي جز در دو منطقه محدود جنگلي در كنار رودخانه هاي دز و كرخه در استان خوزستان در ساير زيستگاههاي بين المللي كاملا" از بين رفته و به همين دليل اين گونه را به نام گوزن زرد ايراني نام نهاده اند. اين گوزن ها در جنگلهاي نواحي گرم  جنوب غربي ايران زندگي مي كنند. حيواني است شبگرد و روزها در انبوه درختان جنگل پنهان مي مانند و از علوفه -  سرشاخه درختان - ميوه ها و گياهان جنگلي تغذيه مي كنند.  حس بينائي گوزن زرد ايراني قويتر از مرال است و به راحتي  شنا مي كند و در محيطهاي طبيعي بسيار محتاط است.  گوزن زرد ايراني در اواسط شهريور جفت گيري مي كند كه در اين فصل گردن نرها متورم مي شود و بين نرها جدال  درمي گيرد و نرهاي قويتر با در اختيار گرفتن تعدادي ماده  تشكيل حرمسرا مي دهند. مدت آبستني ماده 8 ماه است كه يك  و به ندرت دو بچه مي زايند. بچه ها پس از تولد قادر به  راه رفتن و دويدن هستند ولي مادر در چند روز اول آنها را در ميان علفهاي بلند مخفي مي كند. بچه ها به علت همرنگي  با محيط- نداشتن بو و بي تحركي از ديد حيوانات طعمه گير مخفي مي مانند و در 5/1 سالگي كاملا" بالغ مي شوند. در گذشته به علت تخريب زيستگاههاي اين حيوان و شكار بي رويه  نسل گوزن زرد ايراني رو به انقراض گذاشت تا اينكه آقاي  " ورنر ترنس "آلماني در شرايطي كه هنوز تعداد كمي از اين  گوزنها در جنگلهاي اطراف رودخانه هاي دز و كرخه باقي  مانده بودند تعداد دو راس از آنها را در سال 1337 به باغ  وحش ابل در آلمان انتقال داد كه پس از تكثير در سال 1342 تعداد شش راس از اين گوزنها به دشت ناز ساري منتقل شدند و از سال 1356 تا سال 1367 تعداد 127 راس از اين گوزنها با همكاري كارشناسان سازمان محيط زيست از مناطق دشت ناز و سمسكنده زنده گيري كه از اين تعداد 52 راس به جزيره  اشك، 36 راس به منطقه كرخه، 23 راس به منطقه دردلان  كرمانشاه، 6 راس به جزيره كبودان، 10 راس به جزاير كيش  ولادان انتقال داده شدند.  در سال 1372 نيز تعداد 18 راس گوزن زرد ايراني به منطقه  كتل در استان فارس منتقل شدند. گوزنهاي رها شده در كرخه  و جزيره اشك به خوبي افزايش يافتند طبق سرشماري انجام  شده در سال 1372 تعداد گوزيهاي جزيره اشك به 250 راس  رسيد.  در تابستان سال 1375 تعدادي از گوزنها در منطقه حفاظت  شده سمسكنده در پنج كيلومتري شرق ساري رهاسازي شدند كه  در حال حاضر تعداد 30 راس در سطحي حدود چهارصد هكتار از اراضي اين پناهگاه كه حصاركشي شده نگهداري و بطور طبيعي  زندگي مي كنند.  مرتضي شوبي 
