   گروه شهري: گروهي از شهروندان شميراني با ابراز رضايت از ايجاد ايستگاه روزنامه خواني و مكان هاي فرهنگي در اين  شهر، خواستار افزايش تعداد اين مكان هاشدند.  اين گروه معتقدند: اين گونه مراكز فرهنگي باعث ترويج  فرهنگ روزنامه خواني و بالارفتن سطح فرهنگ عمومي خواهد شد.  اولين ايستگاه روزنامه خواني در شميرانات توسط شهرداري  منطقه يك باانگيزه دستيابي سريع شهروندان به روزنامه ها در دي ماه سال 76 به بهره برداري رسيد. يك كارشناس  فرهنگي در اين ارتباط گفت: وجود اينگونه مكان ها كه به  صورت رايگان بتوانند امكانات فرهنگي را در اختيار عموم  قرار دهند، سبب افزايش ميزان مطالعه و بالا رفتن سطح  آگاهي اجتماعي خواهد شد. عليپورافزود: هر چه بر تعداد اين مكان ها به ويژه در پارك ها وتفرجگاه هاي عمومي  افزوده شود، فرهنگ روزنامه خواني رواج بيشتري مي يابد.  محمد حسن سالاري ساكن شميران مي گويد: فضاي مطالعه  جايگاه روزنامه خواني محدود است و زليخا راستي دبير دبيرستان گفت: زمان كاري اين مكان براي استفاده مطلوب از نشريات بسيار كم است. وي از ديگر مشكلات اين جايگاه را نداشتن نشريات و مجله هاي تخصصي و به طور كلي عدم تنوع  نشريات دراين مكان ياد كرد.  احمدي يك كارمند بازنشسته ضمن ابراز خرسندي و تاكيد بر لزوم وجود چنين اماكني، از تاخير در عرضه روزنامه در اين جايگاه ابراز نارضايتي كرد.  محمدرضا حسيني دانش آموز سال سوم دبيرستان گفت: وجود چنين مكاني باعث شده تا بتوانم مقداري از اوقات فراغت  خود را بويژه در فصل تابستان براي خواندن نشريات اختصاص  دهم.  چند تن از ديگر مراجعه كنندگان به اين جايگاه گفتند:  قسمت نشريات آرشيوي اين جايگاه ضعيف عمل مي كند و همچنين  فضاي مطالعه آن به صورت مناسبتقسيم بندي نشده است.  مسئول اين جايگاه روزنامه خواني گفت: علاوه بر نشريات  روزانه، تعدادي كتابهاي مرجع، تصويري، سينمايي، فيلم و عمومي در دسترس مراجعه كنندگان قرار مي گيرد.  جعفري افزود: اطلاع رساني رايانه اي "قاصدك "از ديگر امكانات اين جايگاه روزنامه خواني است كه براي ارائه  اطلاعات كلي در خصوص مراكز فرهنگي، آموزشي، علمي، اقتصادي  و اجتماعي شهر تهران فعال است.  به گفته وي، روزانه بيش از يكصد نفر از امكانات ايستگاه  روزنامه خواني استفاده مي كنند.  جعفري كمبود كتابهاي مرجع، نشريات تخصصي و هنري را از مشكلات اين ايستگاه خواند. وي توسعه چنين مكان هايي را در بوستان ها و تفرجگاه هاي عمومي، براي استقبال بيشتر و توسعه فرهنگ مطالعه ضروري دانست. 
