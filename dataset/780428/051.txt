 سالانه 5/1 ميليون گردشگر داخلي و خارجي از چشمه هاي آب گرم سرعين ديدن مي كنند    استان اردبيل با طبيعتي زيبا و آب و هوايي ملايم و مطبوع  در تابستان با داشتن چشمه هاي آبگرم جوشان و همچنين  دره هاي سرسبز سبلان يكي از قطبهاي مهم گردشگري به شمار مي آيد و در سالهاي اخير آبدرماني به عنوان محور اصلي  صنعت گردشگري استان مطرح شده است. دهها آبگرم معدني  خروشان از اعماق زمين، با رنگ، طعم و خواص طبي متفاوت،  گردشگران را به سوي خود فرامي خواند و هر تابستان  ميليونها مسافر از چهار گوشه كشور تن به آبهاي شفابخش  اين مرز و بوم مي سپارند.  چشمه هاي آبگرم استان بيشتر در سه منطقه زيبا و خوش آب و هواي سرعين، ويلا دره و وكيل آباد واقع شده كه در اين  ميان شهر سرعين در 25 كيلومتري جنوب غربي اردبيل با 12 دهنه چشمه آبگرم معدني از معروفيتي منحصر به فرد در سطح  كشور برخوردار است. به طوري كه بر اساس آمارهاي سازمان  ايرانگردي و جهانگردي استان اردبيل سالانه بيش از 5/1 ميليون نفر از گردشگران داخلي و خارجي از چشمه هاي آبگرم  اين شهر استفاده مي كنند.  مجتمع آب درماني سبلان شهر سرعين كه داراي بخشهاي متنوع،  استخرهاي آبگرم طبيعي، سالن هاي سونا و جكوزي و بخشهاي  فيزيوتراپي است، بي نظيرترين مجتمع آب درماني در خاورميانه است و درچند سالي كه از گشايش آن مي گذرد، نقش  مهمي در گسترش حجم صنعت گردشگري منطقه ايفا كرده است.  بنا به اظهارات متخصصين فيزيوتراپي، چشمه هاي آبگرم  منطقه داراي خواص درماني متعددي بوده و بيشتر براي  دردهاي روماتيسمي، مفصلي و به طور كلي براي تسكين دردهاي  عضلاني آثار سودمندي دارد.  به عقيده كارشناسان زمين شناسي، اين چشمه ها كه بر روي  زمينهاي آبرفتي اواخر دوران سوم و اوائل دوران چهارم  زمين شناسي قرار گرفته اند، در اطراف آتشفشان خاموش  سبلان و به سبب وضع خاص مجاورت با تشكيلات آذرين اطراف  سبلان ايجاد شده اند.  چشمه هاي آبگرم استان در رديف آبهاي كلر و بي كربناته  كلسيك قرار دارد كه در آن مقداري سولفات نيز به چشم  مي خورد. آباين چشمه ها شباهت زيادي به آبگرم هاي  " بوربون دولاستي "واقع در ايالات "سائون ولوار" فرانسه  دارد با اين تفاوت كه آب چشمه هاي آبگرم اين منطقه سبكتر است. به گفته رئيس سازمان ايرانگردي و جهانگردي استان  اردبيل، كمبود تاسيسات رفاهي و پذيرايي در مجاورت  چشمه هاي آبگرم، عدم حفاظت حريم آبهاي گرم و بافت سنتي و قديمي بيشتر اين چشمه ها، از جمله موانع اساسي در راه  استفاده بهينه از چشمه هاي آبگرم منطقه محسوب مي شود.  براساس آمارهاي موجود، صنعت گردشگري در استان در سالهاي  اخير رشد تصاعدي داشته و با توجه به بيكاري گسترده و پايين بودن سطح درآمد منطقه، از محور گردشگري مي توان  به عنوان اهرمي براي اشتغالزايي و افزايش درآمدهاي عمومي  استان بهره برد. در اين راستا تشويق و ترغيب بخش خصوصي  به منظور مشاركت در توسعه صنعت گردشگري، احداث مجتمع هاي  مدرن آب درماني مطابق با آخرين دستاوردهاي علمي، انتشار اوراق مشاركت براي ساخت تاسيسات رفاهي و اقامتي در مجاورت چشمه هاي آبگرم از مهمترين راهكارها براي توسعه  صنعت گردشگري مبتني بر چشمه هاي آبگرم معدني است كه با اجراي آن شاهد بالا رفتن سطح رفاه عمومي در منطقه خواهيم  بود.  اردبيل- خبرنگار همشهري 
