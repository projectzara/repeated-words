 گروه شهرستانها: استاندار اصفهان گفت: رفع مشكلات جامعه  زنان به ايجاد تحول فرهنگي در ديدگاههاي جامعه نياز دارد.  به گزارش خبرنگار همشهري، جعفر موسوي در گردهمائي دبيران  كميسيونهاي امور بانوان شهرستانها و نمايندگان ادارات  استان همچنين با بيان چشم انداز آينده زنان، بر فعاليت  هرچه بيشتر اين قشر از جامعه تاكيد كرد.  وي با اشاره به ديدگاههاي دولت و رئيس جمهوري نسبت به  مشاركت عمومي به ويژه حقوق شهروندان، اين فضا و ديدگاه  را كه زنان بتوانند جايگاه خود را در بخشهاي مختلف و در ابعاد اجتماعي، فرهنگي و سياسي بدست آورند، مناسب دانست.  استاندار اصفهان پخش برنامه هاي خاصي از شبكه استاني  تلويزيون را فرصتي دانست كه بانوان بتوانند توانمنديهاي  خود را ارائه دهند.  در اين همايش، شركت كنندگان خواستار حضور كارشناسان امور بانوان در برنامه ريزيهاي صدا و سيما، ارائه تصاوير صحيح  از زنان توسط مفسران و خطبا، اختصاص سالنهاي ورزشي، تلاش  در جهت رفع مشكلات زنان از جمله تشكيل تعاونيهاي توليدي  بانوان شدند. 
