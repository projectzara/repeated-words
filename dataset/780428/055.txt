 گروه شهرستانها: با بررسيها و كارشناسيهاي انجام شده در محور هراز به عنوان يك محور تاريخي، فرهنگي، بيست  كيلومتر از جاده هاي مالرو دوران ساساني و صفويه شناسايي  شده اين محور از انتهاي جنگلهاي آمل به سمت تهران  قراردارد و در مسير آن يك معماري صخره اي مربوط به  قرنهاي 3 تا 7 هجري قمري شامل پنجاه اتاق در دل رشته  كوههاي البرز وجود دارد.  مدير ميراث فرهنگي مازندران به خبرنگار همشهري در ساري  گفت: بررسي هاي انجام شده بر روي يك بناي تاريخي كه قبل  ازاين تصور مي شد كاروانسراي دوران صفويه است، نشان  مي دهد كه اين بنا يك آتشگاه دوران ساساني است كه در محور هراز بالاتر از پلور و در ابتداي گردنه امامزاده  هاشم قرار دارد.  عبدالرضا مهاجري نژاد گفت: اين بنا داراي يك گنبد عظيم و چهاردالان است و گنبد با ده ورودي به دالانها وصل مي شود كه در ايران مشابه و نمونه آن وجود ندارد.  وي افزود: بررسيها با توجه به مستندات تاريخي نشان  مي دهد وروديهاي گنبد به دالانها كه آتش در آن روشن  مي شد شامل ده ورودي است كه موبدان دور اين دالانها مي نشستند و به نيايش مي پرداختند.  وي خاطرنشان كرد: سقف بزرگ گنبد كه روي چهار قوس بزرگ  بنا شده و ارتفاع كم دالانها كه فاقد تهويه است نوع  سنگهاي بكار رفته و همچنين دوربودن بنا از مسير اصلي  جاده هاي عهد صفوي و شيوه ورودي گنبد به دالانها كه در كاروانسراهاي عصر صفوي مشابه آن وجود ندارد، نشاندهنده  آن است كه بنا مربوط به عهد ساساني است.  مهاجري نژاد گفت: در عصر صفوي با احداث جاده از محور اصلي راههاي مالرو عهد ساساني، برقراري ارتباط با اين  بنا و ايجاد تيغه هايي در دالانها، كاربري بنا از آتشگاه  به استراحتگاه زمستانه مسافران و كاروانها تغيير يافته  است.  مدير ميراث فرهنگي مازندران افزود: در نظر است با همكاري  فرمانداري آمل اين اثر تاريخي بازسازي و با تغيير كاربري،  از آن به عنوان مسافرخانه سنتي استفاده شود.  وي همچنين از كشف دوازده گوردخمه مربوط به دفن مردگان در دوران مادها در منطقه آب اسك محور هراز خبر داد. اين  گوردخمه ها با قدمتي حدود 3400 ساله در دل رشته كوههاي  البرز احداث شده و نوع معماري اين گور دخمه ها، با گوردخمه هاي ديگري كه در غرب كشور و در ماد عليا وجود دارد، مشابه و شبيه گوردخمه هاي ريز بافان، فخري  كاوسكاوند در كرمانشاه است. 
