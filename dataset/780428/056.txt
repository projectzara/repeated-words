 گروه شهرستانها: طبق تبصره 24 قانون بودجه امسال 25درصد از مراكز زيرپوشش سازمان بهزيستي كشور شامل مجتمع هاي  روستايي، مراكز مشاوره، حرفه آموزي مددجويان و مراكز نگهداري معلولان و سالمندان به صورت پيمان مديريتي با اولويت تعاونيهاي كاركنان بهزيستي به افراد حقيقي و حقوقي واگذار مي شود.  به گزارش خبرنگار همشهري در تبريز مديركل بهزيستي  آذربايجان شرقي كه به مناسبت هفته بهزيستي با خبرنگاران  سخن مي گفت، افزود: با اجراي اين طرح سازمان بهزيستي با دقت بيشتري به سياست گذاري و نظارت اين مراكز خواهد پرداخت و قادر خواهد بود سقف مالي اداره هر مركز را به  طور واقعي برآورد كند.  دكتر سعيد شبستري با بيان اين كه عدم اطمينان مردم به  سازمانهاي دولتي از جمله بهزيستي يكي از بزرگترين مشكلات  است، افزود: به همين دليل طرحي در بهزيستي آذربايجان  شرقي در دست مطالعه و كارشناسي است تا افراد نيازمند به  طور مستقيم زيرپوشش افراد نيكوكار قرار گيرند.  وي در بخش ديگري از سخنانش گفت: براساس تسهيلات جديد براي اولين بار در استان با هدف جذب افراد بيشتر مجوز تاسيس مهد كودك به صورت تعاوني صادر مي شود و كارشناسان  مي توانند در قالب شركتهاي تعاوني در اين حوزه فعاليت  كنند.  مديركل بهزيستي آذربايجان شرقي گفت: آزمون مربوط به  متقاضيان تاسيس مهد كودكها براساس آئين نامه، هر ماه  برگزار مي شود و كارشناسان آموزش و پرورش، مديريت آموزشي،  خدمات اجتماعي، مديريت رفاه و آموزشياري و كارداني و ديپلم كودكياري بدون سابقه كار مي توانند نسبت به اخذ مجوز اقدام كنند و در ساير رشته ها مجوز براساس سوابق  داده مي شود.  دكتر شبستري گفت: از نيمه دوم امسال در حوزه آسيبهاي  اجتماعي دو طرح مداخلات در خانواده و خانه هاي سلامت با همكاري دادگستري توسط اداره بهزيستي اجرا مي شود; در طرح  مداخلات خانواده سعي مي شود افرادي كه در شرف طلاق هستند با مشاوره به زندگي مشترك خود بازگردند و در طرح  خانه هاي سلامت نيز دختران آسيبديده و فراري از خانواده  در مراكز نگهداري شبانه روزي بازپروري مي شوند. 
