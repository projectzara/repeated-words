 گروه شهرستانها: ممنوعيت خروج برخي كالاها باعث كاهش  استقبال مردم از استعدادهاي گردشگري سيستان و بلوچستان  شده است.  نصراللهي رييس دفتر هواپيمايي جمهوري اسلامي در زاهدان،  به خبرنگار همشهري گفت: ممنوعيت خروج برخي از كالاها از سيستان و بلوچستان كه براي مسافران اين منطقه سوغات  محسوب مي شود، باعث شده است تا مردم نقاط مختلف كشور تمايلي براي سفر به سيستان و بلوچستان و بهره گيري از جاذبه هاي سياحتي و گردشگري استان نشان ندهند.  اين در حالي است كه امكانات مستعد استان و مكانهاي ديدني  آن از جمله منطقه چابهار، مناطق بلوچستان، ميراث فرهنگي  استان، تنوع آب و هوايي مناطق حاشيه تفتان، ميوه هاي  گرمسيري و تنوع حيات وحش استان مي تواند زمينه حضور هرچه  بيشتر گردشگران را در منطقه فراهم كند.  نصراللهي همچنين گفت: مسافراني كه به شهر زاهدان و يا استان سيستان و بلوچستان با انگيزه گردشگري و ديدن  جاذبه هاي آن سفر مي كنند، هنگام بازگشت از محدوديت حمل  بار ابراز نارضايتي مي كنند كه اين مسئله و مقررات دست و پا گير ديگر در زمينه حمل برخي از كالاها، موجب كاهش  چشمگير بار هواپيمايي در سيستان و بلوچستان شده است به  طوري كه ميزان بار در سال 77 نسبت به سالهاي گذشته 80 درصد كاهش داشت.  وي تاكيد كرد: اتخاذ تدابير و تصميم هاي اصولي از سوي  مراجع مربوطه در زمينه ميزان حمل كالاهاي سوغاتي، زمينه  حضور هرچه بيشتر گردشگران داخلي و خارجي را در منطقه  فراهم خواهد كرد. 
