 گروه شهرستانها: استاندار فارس در نشست شوراي اداري  مسئولان استان كه عصر شنبه برگزار شد، گفت: از زمان  شكل گيري دولت آقاي خاتمي به نظر مي رسد تفكري در كشور وجود دارد كه علاقمند نيست كشورمان به سامان جدي دست  يابد و قانون اساسي به معناي واقعي پياده شود.  وي افزود: ممكن است افرادي علاقه مند نباشند كه مردم حتي  حقوق واقعي شان را در اين نظام بشناسند و آن را طلب كنند.  آنها كه اين مسائل را در تضاد با منافع خود مي دانند و مطالبه حق مردم را راهكار صحيحي نمي دانند; مزاحمت هاي  جدي براي دولت به وجود مي آورند.  به گزارش خبرنگار همشهري در شيراز، غلامرضا صحرائيان كه  اين سخنان را با بيان مقدمه اي در مورد حادثه كوي  دانشگاه تهران و نقل بيانات رهبر معظم انقلاب و رئيس  جمهوري در نكوهش عاملان اين حادثه و تاكيد بر پي گيري و ريشه يابي چنين حوادث تاسف باري  ابراز داشت افزود: براي ريشه يابي بحران به وجود آمده  بايد ديد حمله به جهانگردان توسط چه كساني ساماندهي شد و به كجا انجاميد، همچنين بحث قتل هاي سياسي كه پي گيري  آن ها موءكدا" از سوي رهبر معظم انقلاب اسلامي يادآوري شد،  حمله به تجمعات مردمي، وزراي دولت، هجوم به كتابفروشي،  بزرگنمائي مشكلات اقتصادي كشور كه احساس مي شود با خط روشني بعضي افراد مي خواهند آن را دامن بزنند و همين طور جوسازي كه بعضا" در برخي مطبوعات انجام مي شود و در بولتن ها و تريبون ها عليه نظام صورت مي گيرد.  وي خاطرنشان كرد: ترويج فرهنگ خشونت به هر نامي كه باشد محكوم است وتاسف بارتر اين كه عده اي بخواهند با تكيه بر ارزش ها و مقدسات يك كار زشت انجام دهند. بايد بگويم كه  عده اي اصلا" تصميم دارند باتكيه بر اين شعارها، خود اين  شعارها را از بين ببرند من باور ندارم كه كسي با نام و تكيه برارزش ها بخواهد كارهاي زشت انجام دهد مگر اين كه  در خفا با اصل موضوع مخالف بوده و بنا را بر اين گذاشته  باشد كه با تكيه بر اين شعارها، اصل موضوع را از بين  ببرد كه اميدواريم اين ها عمدي نبوده و صرفا" جهالت باشد.  اين افراد بايد با پيام ها و هشدارهاي مقام معظم رهبري  به خود آمده و از اين اعمال دست بردارند. 
