 گروه شهرستانها: رئيس سازمان زندانهاي كشور بر لزوم  پرهيز از حبس مجرمين در بيشتر موارد و يافتن راه كاري  ديگر به جاي حبس مجرمان تاكيد كرد.  به گزارش خبرنگار همشهري از زنجان، مرتضي بختياري در مراسم معارفه مدير كل جديد زندان استان زنجان گفت: ما بايد زندان را آخر خط بگذاريم و تا جائي كه امكان دارد مقامات قضائي از راه هاي ديگري به غير از حبس، مجرمان را مجازات كنند و از حداكثر آئين نامه، بخشنامه و تبصره هاي  موجود در جهت جلوگيري از حبس آنها بهره بگيرند.  رئيس سازمان زندانهاي كشور افزود: اگر ما در جامعه دنبال  دملهاي چركين هستيم بايد معضل بيكاري را حل كنيم وا گر به اين معضل بي توجهي شود زندانهاي ما پر خواهند شد.  وي با تاكيد بر ضرورت توجه به اصلاح و تربيت زندانيان و بازسازي شخصيت آنان، خواستار در اختيار داشتن ابزار لازم  از جمله نيروي انساني كافي و فضاي لازم براي نگهداري،  تربيت و اصلاح زندانيان شد و گفت: بر اساس استانداردهاي  اعلام شده، هر زنداني به 5/17 متر مربع فضا نياز دارد در حالي كه متوسط سرانه فضاي موجود براي زندانيان در كشور 70/2 متر مربع است و ما براي ايجاد فضاي لازم و طبقه بندي زندانيان به 210 ميليارد تومان اعتبار نياز داريم. 
