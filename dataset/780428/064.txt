 گروه شهرستانها: معاون سياسي امنيتي استانداري سمنان گفت:  همه مردم ايران اعم از مسلمان و غيرمسلمان و هر شهروندي  كه به اين كشور و نظام و اسلام عشق مي ورزد، حركتهاي  خشونت طلب را از هر گروه و جناح و در هر لباس و عنوان و چهره محكوم مي كنند.  به گزارش خبرنگار همشهري از سمنان، مشفق با اشاره به  اين كه حمله به كوي دانشگاه يك حادثه تلخ و فاجعه اي بود كه بر سيماي مقدس جمهوري اسلامي ايران خدشه وارد كرد،  ضمن محكوم كردن حضور غيرقابل توجيه نيروي انتظامي در كوي  دانشگاه تهران گفت: بحث خشونت طلبي ريشه در يك تفكر و ايدئولوژي دارد و سابقه اين خشونتها به بعد از دوم خرداد 76 بر مي گردد و اين گونه نيست كه عده اي يكباره به كوي  دانشگاه حمله كنند، اين گروههاي خشونت طلب براي مسئولين  كشور ناشناخته نيستند. وي افزود: به دليل عدم برخورد كارآمد و تاثيرگذار با اين عناصر خشونت طلب كه تحت عنوان  دين و اصالت دادن به مذهب به اجتماعات حمله مي كنند،  بخصوص ناتواني دستگاه قضائي در برخورد ريشه اي با اين  جريان، شاهديم كه خشونت طلبي ها ادامه دارد و حادثه كوي  دانشگاه بوجود مي آيد.  مشفق افزود: تمام حركت هاي خشونت آميز كه در كشور ايجاد شده ريشه در ديدگاههاي جناحي و گروهي دارد.  وي تاكيد كرد: اگر همه گروهها به دنبال وحدت ملي وانسجام  سياسي و اجتماعي هستند، بايد از دولت حمايت كنند، اما جبهه رقيب و كساني كه از اول با دولت مخالف بودند و اكنون نيز اين مخالفت ها را از كانونها و مجاري مختلف  ادامه مي دهند، براي اين كه دولت را در مخمصه قرار دهند،  اين مسائل را بوجود مي آورند.  معاون سياسي امنيتي استانداري سمنان اظهار داشت: هدف  نهايي مخالفين دولت آقاي خاتمي و مخالفين اكثريت قاطع  مردم اين است كه دولت خاتمي اجازه پيدا نكند كارهاي  زيربنايي و اساسي در عرصه مسائل سياسي - اجتماعي اقتصادي  و فرهنگي انجام دهد و ميزان رضايت مندي مردم را در عرصه هاي مختلف افزايش دهد. 
