 گروه سياسي: روزنامه كيهان دوشنبه گذشته در سرمقاله خود درباره حوادث كوي دانشگاه، وزارت كشور را به اهمال در انجام وظيفه و تشويق آشوبگران متهم كرد. روابط عمومي  وزارت كشور به همين مناسبت جوابيه اي به كيهان فرستاده  است اما اين روزنامه تاكنون از چاپ آن خودداري كرده است.  بخش هايي از نامه وزارت كشور كه ديروز به همشهري ارسال  شده، به شرح زير است:  * جناب آقاي شريعتمداري شما در نوشتار خود بر محكوميت  اعمال گروههاي فشار از سوي وزير كشور خرده گرفته ايد و در ادامه از منظور وزير كشور از گروههاي فشار پرسش  نموده ايد. از روزنامه اي كه مدعي داشتن ريزترين اطلاعات  مي باشد و از وجود برخي عناصر نفوذي در مراكز دولتي و آمريت آنها در اغتشاشات اخير اطلاع دارد، بعيد است منظور وزير كشور از گروههاي فشار را نداند. بخصوص كه گروه فشار از واژگان آشنا طي يكي دو سال اخير بوده، به مناسبتهاي  مختلف از آنان ذكر شده و اعمال و اقدامات غيرقانوني آنان  شهره عام و خاص است.  آيا نويسنده محترم مقاله از برهم خوردن و به خشونت كشيدن  تجمعهاي قانوني واجد مجوز بي اطلاع است؟ جاي تاسف بسيار است كه برغم وفاق عمومي و اراده ملي مبني  بر محكوميت متعرضين به حريم دانشگاه و ضرب و شتم  دانشجويان عزيز و با وجوديكه رهبر معظم انقلاب اسلامي با اعلام" جريحه دار شدن قلبشان "، اين حادثه را محكوم و عاملين آن را در هر لباس و هر عنوان كه بودند، تقبيح  نمودند، موءسسه اي فرهنگي و رسانه اي گروهي كه منتسب به  مقام رهبري است و لاجرم بايد فراجناحي عمل كند و زبان  گوياي جامعه باشدچنين بي پروا يكطرفه به قضاوت پردازد.  خوب بود آن روزنامه با بهره گيري از اين فرصت براي  يك بار هم كه شده، مراتب برائت خود را صريحا" از اعمال  غيرقانوني همه گروههاي فشار اعلام مي كرد آيا انصاف  اقتضاء نمي كند در جمع بندي سه روز وقايع ناگوار تهران  اشاره اي ولو اندك به آناني مي شد كه با" تمسك به مقدسات " به خانه و مامن دانشجويان بي پناه حمله بردند و حادثه  تاسف باري را آفريدند كه قلب ملت مسلمان ايران را جريحه  دار نمود؟ چرا در سراسر يادداشت مذكور ذكري از حمله برخي  اعضاي گروه فشار به دانشجويان نكرديد و از محكوم كردن  اقدام آنان ابا داشتيد؟ * يادداشت روزنامه شروع ماجرا را" تصويب طرح اصلاح قانون  مطبوعات" دانسته و سپس از" دوستان و همفكران وزير كشور كه همصدا با بيگانگان عليه اين حركت قانوني به بيشترين  مخالفت غيرقانوني دست زده بودند" ذكر مي كند. در اين  مورد به آگاهي مي رساند:  اولا": اين دولت جمهوري اسلامي ايران بود كه رسما" و علنا" و از طريق نماينده رسمي خود در اين خصوص يعني  وزارت فرهنگ و ارشاد اسلامي با طرح مذكور مخالفت كرد نه  وزارت كشور و همفكران آن.  ثانيا": دولت در جريان مخالفت خود هيچ روش غيرقانوني  اتخاذ ننمود و بر مدير مسئول محترم كيهان است كه  " بيشترين مخالفت غيرقانوني وزير كشور و همفكرانش "را برملا كند، در غير اين صورت اتهام فوق قابل پيگرد قضايي  است.  ثالثا": آيا به نظر شما همنوايي با بيگانگان توسط كساني  صورت نمي گيرد كه بيشترين تلاش را در دو سال گذشته در جهت به بن بست كشاندن و عدم موفقيت دولت جناب آقاي خاتمي  به كار برده اند؟ آيا نويسنده محترم مقاله نمي داند كه  صهيونيزم بين الملل به علت نفوذ و محبوبيت دولت آقاي  خاتمي در افكار عمومي داخلي، منطقه اي و جهاني بيشترين  كينه را نسبت به دولت فعلي نشان مي دهد و منافقين نيز همصدا با آنان استراتژي خود را سرنگوني آن قرار داده اند؟ چرا در زمينه ائتلاف مذكور كمتر مطلبي در آن روزنامه به  چشم مي خورد؟ * در بخش ديگري از يادداشت آمده است وزارت اطلاعات  تحت فشار، شكايت خود را از روزنامه سلام پس گرفته، ولي  روشن نشده كه اين فشار از ناحيه چه كسي و يا چه دستگاهي  وارد شده است؟ در پاسخ بايد گفت: ما شان كليه اعضاي محترم دولت  خدمتگزار را بالاتر از آن مي دانيم كه اولا": براثر فشار ديگري به اقدامي دست بزنند كه خلاف قانون و مغاير استقلال عمل آنان باشد. ثانيا": طرح چنين ادعايي بيش از آنكه انتقاد به ديگران باشد، توهين به وزارت اطلاعات است  كه استقلال عمل فرض وجودي آن است.  * در بخشي از يادداشت فوق پس از اشاره به اعمال اراذل و اوباش، يكباره به جامعه مدني حمله شده، جامعه مدني را با " چاقوكشي ها، قداره بندي ها و شكم دريدن ها" قرينه سازي  و معادل سازي كرده ايد.  جناب آقاي شريعتمداري ! صرف نظر از تعاريف آكادميك جامعه  مدني، تلقي و تعريف جامعه مدني را بارها از زبان رياست  محترم جمهوري شنيده ايد. مضافا" كه جامعه مدني و تقويت  آن برنامه اساسي دولت و شخص رئيس جمهور است كه با اقبال  عمومي مواجه شده و به تاييد مقام رهبري نيز رسيده است و ربطي به عملكرد مشتي آشوبطلب ندارد. اينچنين جامعه اي  اقتضا دارد موءسسه اي فرهنگي چون كيهان در كنار محكوميت  اعمال مشتي عناصر مزدور در اقدام به تخريب و اغتشاش و آسيبرساندن به اموال عمومي، اقدام گروه قليلي را در حمله به دانشجويان بي پناه نيز محكوم نمايد. در هر حال  توجه مدير مسئول محترم كيهان را به اين نكته جلب مي كنيم  كه جامعه مدني مورد نظر رياست جمهوري در عين حال كه به  معني" چاقوكشي ها، قداره بندي ها و شكم دريدن ها" نيست،  اين جامعه به معناي "حمله به تجمعات قانوني، برهم زدن  مراسم داراي مجوز، حمله به مراكز فرهنگي و دفاتر روزنامه ها، تعرض به اعضاي دولت، ايجاد تشنج در نماز جمعه، حمله به دانشجويان و ضرب و شتم آنها و... "هم نيست.  راستي چرا مدير مسئول محترم كيهان چنين قرينه سازي اي  را به هنگام بروز حوادث خشونت آميز قبلي و از جمله در جريان تجاوز به كوي دانشگاه ننمود؟ هر چند اشاره هاي يادداشت حاكي از آن است كه آن روزنامه  اطلاعات كاملي از مسببين حادثه كوي دانشگاه تهران دارد.  به نظر وزارت كشور ضروري است اطلاعات فوق را در اختيار ارگانهاي اطلاعاتي - امنيتي و يا كميته تحقيق دبيرخانه  شوراي عالي امنيت ملي قرار دهند تا مورد بررسي و پيگيري  قرار گيرد بديهي است در اختيار قرارندادن چنين اطلاعاتي  از سوي آن روزنامه به مراجع ذيربط سئوال برانگيز خواهد بود. مگر اين كه بپذيريم موارد مطروحه صحت نداشته و صرفا" در راستاي ايجاد القائات منفي عليه وزارت كشور و دولت، ساخته و پرداخته شده اند.  * در قسمتي ديگر سئوال شده است: "اعضاي كدام گروه به كوي  دانشگاه رفتند و با جمعي از دانشجويان جلسه اي اضطراري  تشكيل دادند... بعد از شروع تحصن كه حالتي آرام و منطقي  داشت چه كساني از بيرون وارد خوابگاه شده و نشست آرام  دانشجويان متحصن را با شعارهايي عليه نظام و مقدسات به  حركتي خشونت آميز تبديل كردند! " در اين زمينه منظور نويسنده به روشني مشخص نشده است جلسه  اضطراري مورد اشاره چيست و چرا اين اطلاعات در اختيار مسئولين نظام قرار نمي گيرد؟ آيا اين هم از نوع القاء شبهه است يا نويسنده از اطلاعات پشت صحنه خبر دارد و دريغش مي آيد در اختيار مسئولين امر قرار دهد و اگر منظور تماس و حضور مقام هاي دولتي است كه ضمن اظهار تاسف  از اين برداشت سوء بايد گفت: حضور مسئولانه وزراي محترم  فرهنگ و آموزش عالي، بهداشت و درمان و كشور و نيز قائم  مقام محترم وزير اطلاعات، رئيس محترم دبيرخانه شوراي  عالي امنيت ملي، مشاور محترم اجتماعي رئيس جمهور و معاون  سياسي و اجتماعي وزارت كشور كه بعضا" از ساعت 7 شب جمعه  تا 7 صبح شنبه 19/4/78 در كوي دانشگاه در كنار دانشجويان  به سر بردند، نه تنها موجب گرديد تا حدود زيادي از گسترش  بحران و وقوع فجايع جديد جلوگيري گردد، بلكه همچنين موجب شد دانشجويان تا حدود زيادي احساس آرامش و امنيت نمايند و به همين دليل اقدام فوق مورد تقدير بسياري از اعضاي  محترم شوراي عالي امنيت ملي قرار گرفت. اينك معلوم نيست  كه چرا روزنامه كيهان با آن به مخالفت برمي خيزد؟ 
