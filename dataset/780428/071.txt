 درپي تجاوز هواپيماهاي ارتش تركيه به حريم جمهوري اسلامي  ايران، وزارت امور خارجه و رئيس ستاد نيروهاي مسلح به  آنكارا هشدار دادند.  سخنگوي وزارت امور خارجه تجاوز هواپيماهاي نظامي تركيه  به حريم جمهوري اسلامي ايران و اقدام اين هواپيماها به  پرتاب راكت و بمب به پاسگاه مرزي در پيرانشهر و روستاهاي  اين منطقه را شديدا" محكوم كرد.  بر پايه اين گزارش، حميدرضا آصفي از كشته و مجروح شدن  چند تن از هموطنان شامل پرسنل نظامي مستقر در پاسگاه  ابراز تاسف شديد كرد و گفت: اين تجاوز آشكار غيرقابل  توجيه است و مسئوليت عواقب آن متوجه دولت تركيه است.  همچنين سردار سرلشگر فيروزآبادي رئيس ستاد كل نيروهاي  مسلح جمهوري اسلامي ايران طي گفتگويي با واحد مركزي خبر ضمن محكوم كردن اين تجاوز هوايي به ارتش تركيه در مورد كشته و زخمي نمودن مرزداران و هموطنان عزيز كشورمان  هشدار داد و اعلام كرد حق پاسخگويي به اين تجاوز را براي  خود محفوظ مي دانيم.  به دنبال اين تجاوز ظهر ديروز سركنسول تركيه مستقر در كنسولگري تركيه در اروميه براي اداي توضيحات به  استانداري آذربايجان غربي فراخوانده شد.  به گزارش واحد مركزي خبر هواپيماهاي متجاوز تركيه صبح  ديروز با تجاوز به حريم جمهوري اسلامي ايران در منطقه  پيرانشهر مقر يكي از تيپهاي لشكر 3 ويژه شهداي استان  آذربايجان غربي را بمباران كردند. در اين بمباران يكي از پاسداران مستقر در اين مقر به شهادت رسيد و 2 نفر ديگر نيز به شدت مجروح شدند.  در ادامه اين بمباران تعدادي از اهالي اين منطقه نيز مورد هجوم هواپيماهاي تركيه قرار گرفتند و گفته مي شود تعدادي كشته و زخمي شده اند. 
