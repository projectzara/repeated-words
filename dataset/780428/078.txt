 گروه سياسي: روابط عمومي وزارت اطلاعات با انتشار اطلاعيه شماره 2 خود درباره حوادث اخير اعلام كرد:  اطلاعات بدست آمده حكايت از تلاش برنامه ريزي شده  برخي گروهكهاي ضد انقلاب براي سوءاستفاده از جريانات  اخير دارد.  متن كامل اطلاعيه جديد وزارت اطلاعات كه روز يكشنبه  براي خبرگزاري جمهوري اسلامي، نمابر شد، بدين شرح است:  بسم ا... الرحمن الرحيم  پيرو اطلاعيه شماره يك، وزارت اطلاعات جمهوري اسلامي  ايران در نظر داردبه منظور روشن شدن برخي زواياي پنهان  وقايع اخير، پاره اي از اطلاعات قابل انتشار خود را در اختيار رسانه هاي عمومي قرار دهد. لذا بدين وسيله  اعلام مي شود:  1- اطلاعات بدست آمده حكايت از تلاش برنامه ريزي شده  برخي گروهكهاي ضدانقلاب براي سوءاستفاده از جريانات اخير دارد.  2- تاكنون ارتباطات بعضي از دستگيرشدگان كه نقش  عمده اي در ايجاد وگسترش آشوب و ناامني، تخريب اموال و اماكن عمومي و طراحي شعارهاي موهن داشته اند، با عوامل  ضدانقلاب در خارج از كشور مشخص شده است. از جمله برخي از اين افراد در سفرهاي خود به كشورهاي تركيه و آمريكا و برخي كشورهاي اروپايي در محافل و مجالس ضدانقلاب حضور داشته اند.  3- بر اساس اطلاعات بدست آمده و همچنين اعترافات  دستگيرشدگان، برخي از افراد و گروهكهايي كه در آشوبهاي  اخير نقش فعالي داشته اند، از خارج ازكشور پشتيباني و هدايت مي شده اند و به طور مستمر به شماره حسابهاي  مشخصي براي آنان پول واريز مي شده است.  4- همچنين تعدادي از گروهكهاي ضد انقلاب كه فاقد جايگاه و پايگاه اجتماعي در نزد ملت شريف ايران مي باشند،  تلاش كرده اند براي تجديد حيات خود اراذل و اوباش را اجير نموده و براي تشديد نا آرامي، تخريب و آتش سوزي از آنها بهره برداري نمايند.  در خاتمه اعلام مي شود در تحقيقات به عمل آمده از متهمين و بررسي اسنادو مدارك، محورهاي بيشتري روشن شده  كه به صورت مستمر نتايج آن به اطلاع مردم شريف خواهد رسيد. 
