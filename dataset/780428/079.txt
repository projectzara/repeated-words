 شيراز- خبرنگار همشهري: رئيس سازمان تبليغات اسلامي در گفت و گوئي با خبرنگاران رسانه هاي گروهي در شيراز از توجه و حساسيت خبرنگاران و مطبوعات نسبت به مسايل سياسي،  اجتماعي و فرهنگي كشور سپاسگزاري و اظهار اميدواري كرد همين حساسيت ها سبب شود كه ضعف ها و مشكلات شناسائي و با همت مسئولان و پشتيباني مردم برطرف شود. به گزارش خبرنگار همشهري در شيراز، حجت الاسلام والمسلمين محمدي عراقي كه  شنبه شب گذشته نظرات خود را پيرامون حادثه دانشگاه تهران  با خبرنگاران بازگو مي كرد، گفت: حوادثي كه در فاجعه  ناگوار كوي دانشگاه در جمعه گذشته رخ داد، بسيار تلخ بود و قلب رهبر را جريحه دار و مسئولان را متالم و مردم را افسرده و ناراحت كرد. وي افزود: هنوز اين قضيه به طور كامل ريشه يابي نشده و براي من اين حادثه بسيار مشكوك و سئوال برانگيز بود. آخر چگونه مي شود كه در كشور نظام  جمهوري اسلامي چنين اتفاقي بيفتد؟ هرچند كه ممكن است  دانشجويان بدون مجوز اين كار را كرده باشند و كساني كه  حافظ نظم و امنيت كشور هستند دست به چنين كاري بزنند.  من هنوز اطلاع دقيقي از تحقيقات كميته ويژه به دستم  نرسيده ولي فكر مي كنم كه دست هاي پنهاني در كار بوده و مساله يك اشتباه و غفلت و بي توجهي نمي تواند باشد و يقينا" عناصري در اين حادثه دست داشتند كه قصد ايجاد تشنج و تنش را در كشور داشتند; اين دست ها بايد شناخته  شوند. حالا دانشجويان دچار خسارت شدند، حريم آنها و حرمت  محيط علم و دانش شكسته شده اين ها جاي توجه دارد اما مهم تر از همه شناختن دست هاي مخرب به وجود آورنده اين  حوادث است. 
