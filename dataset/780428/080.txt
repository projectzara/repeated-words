   فوتبال، سرگردان در بين دو دنياي آماتوري و حرفه اي  گروه ورزشي: براي گذار از دوران سرگرداني آماتوري  فوتبال چه بايد كرد؟ از كدام زمان بايد آغاز كرد و تحت  چه شرايط و با كدام پشتوانه اي بايد اين دوگانگي را پشت  سر گذاشت. فوتبال سراسري كشور از روز جمعه بيست و دوم  مردادماه چون سالهاي گذشته آغاز مي شود. چهارده تيم در قالب جام آزادگان دوره ديگري را مي گذرانند تا شايد در گيرو دار رفت و آمد بازيكنان به اروپا بتوانيم فضاي  حرفه اي فوتبال را در كشور خود جاري كنيم و حقيقت موجود را باور نماييم.  طي سالهاي گذشته شاهد نقل و انتقال بازيكنان ايران با رقمهاي سرسام آور به باشگاههاي اروپا بوده ايم كه  هيچكدام با معيارهاي آماتوري و فوتبال ما نمي خواند.  حركت دوگانه فوتبال نوع بي هويتي به فوتبال ما مي دهد و ضوابط و آئين نامه هاي ما را زير سئوال مي برد. نمي توان  با اتكا به زمان و حوادث فوتبال يك جامعه هفتاد ميليوني  را پيش برد. باشگاهها رقمهاي بالاي ارزي بگيرند اما همچنان با نام آماتور فوتبال خود را ادامه دهيم. اجازه  دهيم بازيكنان ما در حرفه خود كار كنند، جوانان سرگردان  بدنبال آرزوهاي واهي ندوند و همه چيز روي ضابطه و معيارهاي صحيح بنا شود. به موقعيت يكايك باشگاهها بنگريم  كه هر كدام به نوعي دوره اي را با سختي پشت سر مي گذارند و يا مي روندو فراموش مي شوند و يا در عرصه سخت رقابت ها به دردسر مي افتند. شاهين اهواز كجاست؟ برق شيراز، نفت  آبادان، شاهين تهران، كل مسجد سليمان در كجاي فوتبال ما قرار دارند؟ خوزستان مهد فوتبال ايران با اين رشته به  كجا رسيده است و مهمتر از همه چند ميليون جوان آواره  فوتبال مي شوند تا يازده بازيكن براي تيم ملي انتخاب شوند. اين سرمايه هاي آينده كه وقت و زمان خود را به  فوتبال بي هويت مي دهند در آينده در جامعه چكاره اند؟ و سرنوشت و زندگي آنها چه مي شود؟ رشته اي چون فوتبال با جذب خيل عظيم نوجوانان چه آينده اي در انتظارش است؟ چه  كسي پاسخگوي انهدام آرزوهاي نسل بعد خواهد بود. بايد تكليف اين رشته را روشن كنيم. اگر آماتوريم كه نيستيم  وارد دنياي پرتنش حرفه اي نشويم كه شده ايم، اگر مي خواهيم حرفه اي باشيم، بهتر آن است كه خود را با ضوابط آن تطبيق دهيم به پيشواز آن برويم و اصول اوليه  آنرا با جامعه و معيارهاي موجود در آن پيوند بزنيم كه  تاثير مخرب نداشته باشد و حرف و حديث ناخوشايند پشت آن  شنيده نشود.  فوتبال ايران قدم به دنياي حرفه اي گذاشته است، اين را باور داريم وگرنه اين رفت وآمدهاي روساي باشگاهها براي  چيست؟ ايرادي هم بر آن وارد نيست، اما روي ضابطه و برنامه مشخص، روي حساب و كتاب و تراز مالي كه بتواند براي باشگاهها مفيد واقع شود.  چهارده باشگاه جام آزادگان را آغاز مي كنند كه فوتبال ما بارور شود، يا مشتريان خارجي كه حالا تب آن بالا گرفته به  شكار آنها بپردازند؟ از برگزاري اين بازيها چه نتيجه اي بايد بگيريم و انجام  اين بازيها چه تاثيري در روند صعودي فوتبال ما خواهد داشت؟ آيا برنامه هاي داخلي ما با شكل بيروني آن  مي خواند؟ اعتقاد به فوتبال سنتي و تجربه اي كه اكثر مطبوعات ما عواملش را به عرش مي برند و از آنها بت هاي  توخالي مي سازند.  آيا اين مربيان الگوهاي فوتبال پيشرفته ايران به حساب مي آيند؟ حرف ما اين نيست كه آنها كنار بمانند، اما جايگاه آنها در پست فعلي نيست، در فوتبال مدرن امروزي  نيست، در تناسب علم و ورزش جاي نمي گيرد. حالا اگر بهترين نتيجه را هم بگيرند و نامهايي را زنده كنند.  اينها هيچكدام واقعيت موجود در فوتبال نيست. آنچه فوتبال  ما گم كرده و سالهاست بدنبالش مي دود اينها نيست. حلقه  مفقوده فوتبال درلابه لاي هياهو گم شده و در فرهنگ غالب دوره افتاده از علم در حال نابودي است.  فوتبال ما قانع به قهرماني در آسياست. اين را پذيرفته ايم و به آن افتخار مي كنيم. قانع بودن به آنچه  داريم ما را هميشه در سطح پائين نگاه مي دارد، كلا" آنان  كه قانع اند مورد تحقير نيز واقع مي شوند. بايد رفت،  جستجو كرد و قدم به دنياي تازه گذاشت و پديده ها را يافت  و درس تازه گرفت. نگذاريم فوتبال يك كشور تاريخ دار در گودال كسالت بار آسيا باقي بماند. برويم بدنبال علم،  دنبال فوتبال واقعي كه پايه هايش بر حسن نيت بنا شده است  و ترسي از دنياي حرفه اي ندارد و قادر است از اين مرز بگذرد و به خودباوري تاريخي برسد. 
