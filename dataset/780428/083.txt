   گروه ورزشي: درپي اظهار علاقمندي يكي از مربيان  ايتاليايي در سفر سال گذشته به تهران، بهنام محمودي  ملي پوش دو تيم جوانان و بزرگسالان ايران در گفتگويي  اعلام داشت كه بعد از خاتمه مسابقات قهرماني مردان آسيا در تهران راهي ايتاليا خواهد شد.  اين بازيكن همراه با چند بازيكن ديگر مورد توجه مربي  ايتاليايي واقع شده بودند كه به نظر مي رسد شانس محمودي  براي پيوستن به تيم هاي ايتاليايي بيشتر از ديگر بازيكنان باشد.  محمودي مرد سال واليبال ايران در فصل گذشته در دو سال  اخير روند رو به پيشرفتي را طي كرده و در تمامي  ميدان هاي بين المللي كه با تيم پيكان، جوانان و بزرگسالان ايران شركت كرد، نظر همگان را معطوف خود ساخت.  اين بازيكن در مسابقات قهرماني مردان جهان در ژاپن  پرامتيازترين بازيكن ايران بود كه در بازي با آرژانتين  مورد تشويق "آكوستا" رئيس فدراسيون بين المللي واليبال  واقع شد.  محمودي و تركاشوند در تيم جوانان  با توجه به نزديكي رقابت هاي واليبال جوانان جهان،  مربيان تيم ملي بزرگسالان ترجيح دادند تا بهنام محمودي و محمد تركاشوند در تمرينات تيم جوانان حاضر شوند. از جمع  اعضاي تيم جوانان كه راهي مسابقات جهاني تايلند مي شوند،  سه بازيكن به نامهاي عليرضا نادي، محمد تركاشوند و بهنام  محمودي در بازگشت به تيم بزرگسالان مي پيوندند. 
