 نگاهي به نمايش "مجلس سياوش خواني "به كارگرداني  امير دژاكام     يكي از داستانهاي زيبا، پرتحرك و پرسوز و گداز" شاهنامه " اسطوره" سياوش "است. اين قصه در قالب نمايشي به نام  " مجلس سياوش خواني "دستمايه امير دژاكام قرار گرفته است.  نمايش" مجلس سياوش خواني "همراه با قصه شروع نمي شود.  بلكه دژاكام با برگزيدن شيوه استفاده از درونمايه و ريشه  " كهن الگوها" در اصل قصه خود را مي گويد و ما شاهد مراحل  تمرين اين نمايش توسط يك گروه نمايشي هستيم. به اين شكل  كه در كنار صحنه گروه بازيگران، كارگردان(مرشد)حضور دارد، نقش پردازان را هدايت مي كند وحتي در ميان هر صحنه حضور پيدا كرده، به آنها دستور قطع يا وصل مي دهد و يا حتي با آنها مجادله مي كند به اين ترتيب از همان ابتدا، دژاكام  سعي دارد تا تكليف تماشاگر را در نوع برخوردي كه بايد با اثر داشته باشد، تعيين كند ودر اولين صحنه، زماني كه به  بازيگر نقش افراسياب مي گويد: "افراسياب خوان، افراسياب پوش، افراسياب" مرا" بازي كن ! "بر اين مساله كه اين اثر روايت، تصوير و ديدگاه كارگردان به يك اسطوره است، صحه  مي گذارد. به اين ترتيب چيزي كه در تعريف اين اسطوره  بيان مي شود كليت قصه و حوادث آن است كه به عنوان بستري  مناسب براي طرح انديشه هاي نويسنده به كارگرفته و انگيزه ها به صورتي ديگر بيان مي شود.  نخستين مساله اي كه در برخورد با نمايش - از جهت مفهومي -  به چشم مي خورد توجه نويسنده به زن و شخصيتهاي موءنث به  عنوان كاراكترهاي محوري است كه نمايش بر واكنش و طرز تلقيهاي آنها نسبت به وقايع و حتي در برخورد با اشخاص  مختلف، بنا شده است نمايش "مجلس سياوش خواني "زن را موجودي پرقدرت و اثيري با انگيزه هاي پست و پليد معرفي  مي كند و به طور مستقيم وعيني او را مسبب و انگيزه همه  تباهيهاي دنيا و مردان مي داند و در اين كار تا آنجا پيش  مي رود كه در جايي از نمايش، زن را با اژدها برابر دانسته و آرزوي نابودي هر دو را از روي زمين دارد.  براي نمونه سودابه در بارگاه كيكاووس موجب همه جنگها و فتنه ها است و كيكاووس با آن كه از درايت برخوردار است  در مقابل وي چنان ضعف و ترديدي از خود بروز مي دهد كه  حتي پسرش را از خود مي راند و او را وادار به عبور از آتش مي كند يا در كاخ افراسياب با آن كه فرنگيس - دختر وي -  عاشق سياوش است اما جاسوس افراسياب در خانه سياوش محسوب مي شود و حتي قصد دارد تا با ترغيب سياوش به سلاح دست  گرفتن در برابر پدرش، دسيسه و توطئه افراسياب را كامل  كند. در اين بخش حضور و توطئه گريهاي گرسيوز- برادر افراسياب- تقريبا" محو مي شود و به جاي اينكه شاهد تحريك  افراسياب توسط گرسيوز باشيم، همه فتنه ها و در نهايت مرگ  سياوش برگردن فرنگيس مي افتد و به عملكرد او ربط داده  مي شود.  اصولا" در شاهنامه، زن از شكلي منفعل و تا حدودي منفي  خود خارج مي شود و ما مي بينيم كه فردوسي با برخورداري  از ديدي مثبت نسبت به اين قشر اجتماع نه تنها به او جايگاه خاص اجتماعي مي بخشد و از تشخص برخوردار مي سازد بلكه با تصوير كردن آنها به صورتي فهيم و پرتوان، تصوير نسبتا" سياه آن سالها و طرز تلقي مرد را نسبت به زن در آن دوران برهم مي ريزد و از حضور اين موجودات لطيف در پيشبرد قصه ها و حتي نقشي تعيين كننده در سرنوشت حوادث،  طرحي نو در مي اندازد. اما دژاكام به اين نگاه جنبه اي  منفي مي دهد و زن را در دنياي مرد سالار آن زمان كه  بيشتر در دربخانه ها و پستوها دور از چشم اغيار نگهداري  مي شد، انگيزه بسيار قوي پنهان و پشت پرده مي داند.  البته در اين بين ما حضور پيرزني روشن ضمير را نيز شاهديم كه به عنوان مراد و راهبر- برخلاف ديگر قصه هاي  كهن كه پيرمردي است دنيا ديده و بينادل - ظاهر مي شود و حتي نيروي بازدارنده و شايد به نوعي مانند ضمير ناخودآگاه سياوش عمل مي كند وعملا" نقش "رستم "را در قصه  " سياوش شاهنامه "برعهده مي گيرد.  مساله محور قرار دادن زن با آن كه به خودي خود اشكال  محسوب نمي شود اما احاطه آن بر قصه چنان است كه بسياري  از حوادث و اتفاقهاي مهم را تحت الشعاع قرار مي دهد و از كنار مهمترين بخش داستان يعني عبور سياوش از آتش به  راحتي و به شكلي كم اهميت عبور مي كند.  در زمانهاي گذشته براي اثبات ادعا يا بي گناهي افراد از " ور" آب وآتش بهره مي جستند.  به اين مفهوم كه فرد در مسايل ساده تر با سر فرو بردن  در آب" ورآب" و در مورد ادعاهاي بزرگتر" ور آتش "كه  همان گذشتن از ميان آتش بوده، بر بي گناهي يا صحت ادعايش  صحه مي گذاشته است. اما درست همين مطلب با آن كه  در" سياوش خواني "از اهميت ويژه اي برخوردار است و شايد بتوان آن را اوج قصه دانست كه بايد به طور حتم تعليق و هيجان بسياري براي تماشاگر به ارمغان بياورد، متاسفانه  بسيار كم رمق صورت مي گيرد.  يا مثلا" عبور سياوش از جيحون كه بار سرنوشت سياوش را بر دوش دارد، بسيار ناپيدا رقم مي خورد.  " مجلس سياوش خواني "مانند همه نمايشهاي ايراني بر كلام  بنا نهاده مي شود و استفاده گسترده از كلمه كه سهم اصلي  را در انتقال مفهوم و حس دارد، چنان است كه معمولا"  تصوير، حاشيه اي بر بيان قصه مي شود. اما استفاده خوب و قابل تقدير دژاكام از شعر و تبديل آن به كلامي قابل فهم  براي تماشاگر امروزي كه از گره گفتاري بسيار كمي  برخوردار است، متن را بسيار روان با قابليت زياد براي  برقراري ارتباط با بيننده ساخته است. ولي آنچه كه تا حدودي آزاردهنده به نظر مي رسد، عدم توانايي متن در ايجاد آهنگ و ريتمي شايسته اين قصه است، آنچنان كه اين  ضرباهنگ بتواند خود پيشبرنده قصه باشد و مانند نتهاي  موسيقي براي بازيگر در جهت ايفاي نقش و حسي كه بايد منتقل كند، موءثر بيفتد.  به عبارت ديگر يك متن با توجه به ژانري كه در آن نگاشته  مي شود، شكل اجرايي را تا حدود زيادي راهبري مي كند و به  خواننده تصاويري مي دهد كه در صورت واقعي بودن او را تحت تاثير قرار مي دهد و ما در نمايش حماسي كه از يك متن  غنايي بهره مي برد بايد اين زد و خورد و كشمكش سخت را شاهد باشيم كه در" مجلس سياوش خواني "چنين نمي شود. از طرف ديگر كلام قصه ; فضا، حال و هوا و زمان ومكان را به خوبي براي بيننده ترسيم مي كند درحالي كه در" مجلس  سياوش خواني" ما جنس كلمات را چندان حاكي از موقعيتهاي  حضورمادي شخصيتها نمي يابيم. البته اين مساله با جهان شمول بودن نبايد اشتباه شود. زيرا هر اثري بايد بتواند" هويت "وابسته به آن را كاملا" بروز دهد تا در بستر فرهنگي كه نويسنده مي گسترد، اتفاقات با توجه به  همه پيشينه و وابستگيشان بتوانند جرياني منطقي و صحيح  يابند.  در اجراي نمايش "مجلس سياوش خواني "كارگردان از شيوه  نقالي موسيقايي و تخته حوضي بهره مي برد. در اين اثر موسيقي نيز با نمايش همراه مي شود و در شكل گيري آن نقش  موءثري ايفا مي كند. استفاده از سازهاي زهي و كوبه اي به  لحظات مختلف اثر جان مي بخشيد و در عين حال خلا حركتهاي  صحنه اي را نيز پر مي كرد وبا توجه به تبحر نوازندگان در نواختن ساز و صداي خوب خواننده هاي نمايش، حال و هواي  ويژه اي به اثر بخشيده بود. ولي مشكلي كه در لحظاتي چند از نمايش به وجود مي آمد، برتري نواي موسيقي بر صداي  نقش پردازان بود كه به تبع بر تماشاگر به خاطر نشنيدن  صداي شخصيتها و قطع ارتباط با اثر، تاثير نامطلوب مي گذاشت. كارگردان با استفاده از تخته حوضي به وجه  ديگري از القاء اثر كه همان تحريك تفكر و تعقل همزمان  تماشاگر است نيز پرداخت. بهره گيري مناسب از اين شيوه  نمايشي كه به كارگردان امكان مي داد تا در زمانهايي از نمايش با فاصله گذاري، بيننده را نسبت به قصه بيگانه سازد و حكمت بيان داستان را گوشزد كند و اين عمل به وسيله قطع  و وصلهاي كارگردان يا حتي خروج بازيگران از نقشها و به دست گرفتن شيوه اجرا براساس خواسته خود، انجام مي شد.  به طور كلي بهره گيري دژاكام از تمهيدات صحنه اي و ميزانسن در تصوير اثر خوب بوده است زيرا وي با استفاده  از تعداد كمي بازيگر توانسته است صحنه هاي مختلف اثر را به خوبي تصوير كند.  بيان بازيگران اين نمايش بجز اسماعيل خاني(بازيگر نقش  افراسياب)و تهمورث(بازيگر نقش مرشد)چندان مناسب نيست.  زيرا صداي بازيگران زن چندان خوب به گوش نمي رسد و بازيگر نقش سياوش نيز با افت صدا در لحظاتي از اثر تا حدودي ذهن را آزرده و از دستيابي به تمامي لحظات نمايش  بازمي داشت.  فخري خوروش(بازيگر نقش سپيدموي)بعداز مدتها دوري از صحنه در اين نمايش حضور دوباره خود را اعلام مي كند. او كه نقشي نسبتا" محوري برعهده دارد چندان تبحر حرفه اي  خود را نشان نمي دهد و صداي آرام و بيان كم رمق او باعث  مي شود صداي او واضح و خوب شنيده نشود كه بر نقش پردازيش  تاثير منفي مي گذارد.  يكي ديگر از عناصر تاثيرگذار بر ارتقا كيفي نمايش را مي توان طراحي لباس و بخصوص صحنه آن دانست. اين طراحي كه  بسيار پرابهت و استفاده از رنگهايي بسيار مناسب و مفهومي  مدنظر گرفته شده است، توانسته خدمت شاياني به زيباييهاي  ديداري اثر كند كه به ويژه شكل سكوي طولاني و بلند ميان  صحنه تبلور انديشه هاي طراح صحنه به حساب مي آيد.  دژاكام در طول فعاليت تئاتريش همواره سعي داشته و دارد تا با استفاده از ريختارهاي مختلف نمايش ايراني و قرار دادن قصه هاي كهن و جديد در اين قالب، به شكلهاي اجرايي  بديعي دست يابد كه در اين راه نيز تاحدودي موفق شده است.  ولي دقت بيشتر او در نحوه اجرائي و نوشتاري(شيوه  قصه پردازي)مي تواند او را به دستيابي شكلهاي نمايشي با سبك خاص فردي رهنمون كند.  مازيار شيباني فر 
