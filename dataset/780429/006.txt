 حجت الاسلام والمسلمين سيدهادي خامنه اي مشاور مطبوعاتي  رئيس جمهوري در نامه اي به روزنامه نگاران از آنان خواست  با خودداري از يك روز زمين گذاردن قلم در اعتراض به  توقيف روزنامه سلام، به فعاليت اطلاع رساني خود ادامه  دهند.  يادآور مي شود در پي توقيف روزنامه سلام پيش از تشكيل  دادگاه، حدود 600 تن از روزنامه نگاران كشور اعلام كردند به نشانه اعتراض به اين اقدام، يك روز قلم خود را زمين  مي گذارند.  " تحصن يك روزه قلم "كه قرار بود چهارشنبه هفته گذشته  برگزار شود به درخواست احمد مسجدجامعي قائم مقام وزير فرهنگ و ارشاد اسلامي يك هفته به تعويق افتاد.  متن نامه حجت الاسلام والمسلمين سيدهادي خامنه اي مشاور مطبوعاتي رئيس جمهوري به اين شرح است:  روزنامه نگاران عزيز، با توجه به اوضاع حساس كشور و ضرورت تداوم اطلاع رساني و نگاه مثبت نسل جوان به  مطبوعات و نيز با توجه به تاكيد رياست محترم جمهوري مبني  بر اين كه حفظ آرامش و پرهيز از هر گونه تشنج اساسي ترين  نياز كشور و لازمه توسعه سياسي محسوب مي شود از شما درخواست مي كنم كه همچنان به فعاليت سازنده مطبوعاتي و اطلاع رساني ادامه دهيد تا مسئولان اجرايي كشور و مقامات  محترم قضايي در سايه آرامش به پرونده روزنامه سلام  رسيدگي نمايند. مطمئنا" اعتراض به برخوردهاي غيرقانوني  با مطبوعات در هر مقطعي حق طبيعي روزنامه نگاران است.  اما اعمال اين حق طبيعي در سايه آرامش، همدلي و همراهي  با مسئولان كشور ميسر است. لذا درخواست مي شود كه شما خواهران و برادران به فعاليت اطلاع رساني خود ادامه دهيد.  از خداوند متعال توفيق همه خدمتگزاران به اسلام و انقلاب اسلامي را خواستارم.  * با توجه به وضعيت حساس كشور و به منظور همراهي و همكاري با مسئولان در تامين آرامش عمومي، روزنامه نگاران  وكاركنان روزنامه همشهري از" تحصن يك روزه قلم "خودداري  مي كنند.  كاركنان روزنامه همشهري اميدوارند پرونده روزنامه سلام  هرچه سريعتر در فضايي آرام و در دادگاه صالحه مورد بررسي  قرار گيرد و اين بررسي به رفع توقيف سلام بيانجامد. 
