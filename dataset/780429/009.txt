 گروه علمي فرهنگي: وزير آموزش و پرورش گفت: وقايع  اسف بار اخير در سالي كه به نام حضرت امام خميني(ره) نامگذاري شده است، بايد ريشه يابي دقيق و علل و عوامل موءثر در شكل گيري اين مساله دقيقا مشخص شود.  به گزارش روابط عمومي وزارت آموزش و پرورش، حسين مظفر حمله به مراكز علمي و دانشجويي و آموزشي را غير قابل  قبول و فاجعه آميز توصيف كردو افزود: اين امر با شيوه هاي بسيار زشت و بي رحمانه، در شرايطي به  وقوع پيوسته كه همه دانشجويان حتي آنان كه در اتاق  هايشان مشغول استراحت ومطالعه بوده اند، مورد تعرض  وحشيانه قرار گرفته اند و موضوع بايد تا روشن شدن ابعاد آن پيگيري شود.  وي، حوادث پس از حمله به كوي دانشگاه را حركت هاي  انحرافي و انتحارسياسي براي دشمنان انقلاب دانست و افزود:  وقتي اين جريان انحرافي به خيابانها كشيده شد، دستهاي  پليد و كثيفي اين جمع اشرار را هدايت مي كرده و يكسره در حالت يارگيري و جمع كردن همفكران و همقطارانشان بوده اند.  مظفر گفت: معناي توسعه سياسي كه توسط رئيس جمهوري مطرح  شد، هرج و مرج سياسي نيست و ايشان همواره بر حفظ مصالح  نظام و حفظ حريم ها تاكيد كرده اند. وزير آموزش و پرورش  اظهار اميدواري كرد، اين تجربه تلخ، موجب يك عبرت آموزي  شيرين و لذت بخش براي همه مردم به ويژه مسئولان كشور شود تا به خود آيند و فعاليتهاي سياسي خود را به نحوي تنظيم  كنند كه در عين اختلاف نظرسياسي بتوانند با هم نشست و برخاست داشته باشند و رفتار سياسي درست ومتعادل آن رفتار منطقي است كه هرگز اختلاف نظرهاي سياسي موجب به هم  خوردن مناسبات انساني و اخلاقي بين دو انسان يا دو گروه  نشود. 
