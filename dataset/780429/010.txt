   * آيا ارزش بيست آن قدر است كه فاصله كوتاه هجده يا نوزده تا آن را آنقدر ناهموار و سخت كنيم كه فرزندانمان  براي دستيابي به قله بيست، از صخره هاي اشك و ناراحتي و دلواپسي بالا بروند؟ اشاره;  هر چند سال تحصيلي تمام شده و تا آغاز سال جديد و فرارسيدن اول مهرماه، هنوز زمان زيادي باقي مانده است،  ولي هنوز بسياري از كودكان، از كابوس "نمره بيست "رها نشده اند و آنها كه از طرف خانواده و اطرافيان و حتي  كادر مدرسه در فشار بيشتري بوده اند، تمايل چنداني به  بازگشايي مدرسه و حضور مجدد در واحدهاي آموزشي ندارند.  گروه علمي فرهنگي، تاكنون مطالب گوناگوني را از استادان  دانشگاهها و دست اندركاران اجرايي آموزش و پرورش در ارتباط با پديده مذموم بيست گرايي به چاپ رسانده كه با استقبال نيز روبه رو شده است. آنچه در پي مي آيد، مطلبي  است كه اين بار توسط يكي از نيروهاي اجرايي تعليم و تربيت يعني خانم زهره ياقوت، آموزگار دبستان از ناحيه يك  تبريز در اين باره نوشته شده است.  روز اول مهر بود. وقتي بچه ها، يكي يكي اسمهايشان را مي گفتند و مي نشستند، چشمان سحر بيشتر از بقيه برق  مي زد برق شلوغي، زبروزرنگي، شادي و شور زندگي.  او كنار عاطفه - دوست و همسايه شان - نشسته بود بين آنها صميميتي پاك و دوست داشتني مشاهده مي شد. برق چشمان او،  با گرفتن اولين بيست، بيشتر شد. او دختري پر جنبوجوش و سرزنده و شاد بود و من، از اين موضوع لذت مي بردم. اما اين همه شور، با گرفتن اولين، دومين و سومين نوزده كمتر و كمتر شد تا جايي كه بعد از گذشت چند ماه، او تبديل به  دختري مضطرب، ناآرام، حساس و گوشه گير شد و در ذهن او،  عاطفه تبديل شد به ديوي سياه.  به راستي چه چيزي او را به اين سرعت عوض كرد؟! چه چيزي  دنياي بي آلايش و شلوغ كودكي اش را به هم ريخت؟ فشاري كه  از طرف پدر و مادر جهت به دست آوردن نمره بيست به او وارد مي شد، به قدري زياد بود كه او احساس مي كرد در اين  مدت، همه چيز خود را از دست داده است.  يك روز كه مشغول گفتن ديكته بودم، به خاطر نوشتن يك غلط،  كلمه هاي صحيح سحر از قطرات اشك خيس شده بودند و چنان  اضطرابي وجودش را گرفته بود كه با هيچ كلامي به آرامش  مبدل نمي شد. بعد از اتمام ديكته، او را به كناري كشيدم  و از او سئوال كردم: دخترم اين همه اشك، بخاطر يك نمره؟!  قرار نيست كه آدم هميشه بيست بگيرد. آدم بزرگها هم، گاهي  حواسشان پرت مي شود و اشتباه مي كنند.  با لحن كودكانه و معصومش جواب داد: مي دانم خانم. خودم  ناراحت نمي شوم اما پدر و مادرم، مرا دعوا مي كنند.  در حالي كه تاسف تمام وجودم را گرفته بود، سئوال كردم:  سحر جان در خانه بازي هم مي كني؟ جواب داد: نه خانم،  مادرم مي گويد بايد درس بخواني.  گفتم: به مهماني هم مي روي؟ گفت: بله خانم، اما كتابهايم  را هم مي برم، چون مادرم بايدچندباردرسهايم رابپرسد.  درحالي كه بغض سحر تركيده بود، من هم كه آرزو مي كردم،  اي كاش مي توانستم بغضم را بتركانم، پرسيدم: آخر براي چي؟!  جواب داد: خانم ! براي اينكه مادرم مي گويد اگر بازي  كني يا تلويزيون تماشا كني، عاطفه بيست مي گيرد و تو بيست نمي گيري. در حالي كه دلم مي خواست فرياد بزنم آخه  چرا؟آرام دستم را به سرش كشيدم و گفتم: اما بدان كه همه  مادرها و پدرها بچه هايشان را دوست دارند.  او در حالي كه دلش مي خواست چيزي بگويد، به غلتاندن اشك  به روي گونه هايش قناعت كرد و فقط گفت: بله خانم.  چند سئوال  به راستي آيا ارزش بيست آن قدر هست كه به خاطر آن،  لحظه هاي شاد و سبك فرزندانمان را به لحظه هاي سنگين  اضطراب و دلواپسي و پريشان حالي تبديل كنيم؟! آيا ارزش  بيست آن قدر هست كه دوستي پاك، بي ريا و مقدس بچه ها را به رقابتي مريض و ناسالم تبديل كنيم؟!  آيا ارزش بيست آن قدر هست كه فاصله كوتاه هجده يا نوزده  تا آن را آنقدر ناهموار و سخت كنيم كه فرزندانمان براي  دستيابي به قله بيست، از صخره هاي اشك و ناراحتي و دلواپسي بالا بروند؟ آيا ارزش بيست آن قدر هست كه  لحظه هاي پر از شادي و بازي كودكان را از آنها بگيريم و لحظه هاي خشك مطالعه اجباري و مداوم را جانشين آن كنيم؟!  آيا ارزش بيست آن قدر هست كه پويندگي و سرزندگي و هياهوي  يك هديه الهي را تبديل به سرخوردگي و افسردگي و پرخاشگري  كنيم؟! به راستي چرا عده اي، نمره بيست فرزندانشان را هم  جزو يكي از وسايل به رخ كشيدن زندگيشان به ديگران قرار مي دهند و كوته فكرانه حاضرند بيست را به قيمت كشتن  روحيه فرزندانشان هم كه شده به دست بياورند و ميليونها لحظه شاد را به خاطر شادي يك لحظه خودشان از كودك بگيرند؟!  نمره بيستي كه با خط خوردن روي تمام شاديها، بازيها و دل مشغولي هاي دنياي كوچك و پاك كودكانه به دست آمده  براي آنها يعني رسيدن به هدف، يعني پاسخ به صرف پول و وقت و به اصطلاح جديت و دلسوزي آنها.  كودكي موهبتي الهي است  فراموش نكنيم كه كودكي موهبتي است الهي كه فقط يكبار به  انسان عطا مي شود و پدران و مادران بايد بكوشند كه اين  دوران از زندگي را براي فرزندانشان، پر از خاطره هاي  شيرين و دوست داشتني و آرامش بخش بنمايند.  نقش معلمين و رسانه ها ما معلمان هم، گاهي اوقات در به وجود آوردن اين فاجعه  بي گناه نيستيم و با جمله هايي نظير هر كس بيست بگيرد،  جايزه خواهد گرفت و صرفا" بيست، و يا چرا بيست نگرفتي؟ و يا آنهايي كه بيست گرفته اند چنين و چنان، آتش را شعله ور مي كنيم و در رسانه هاي گروهي مخصوصا" راديو و تلويزيون، با تهيه گزارشها و مصاحبه و طرز صحبت با بچه هايي كه معدلشان بيست است و يا در سريالها، نوع  عكس العمل در برابر بچه هايي كه بيست مي گيرند و يا گرفته اند، عده اي ناآگاه را تشويق و ترغيب براي اعمال  فشار جهت به دست آوردن اين تحفه كلاس مي نمايند.  پدران! مادران ! معلمان و متوليان رسانه هاي گروهي !  بياييد براي رضاي خدا دست به دست هم بدهيم و اين معضل را كه خيلي راحت هم مي شود آن را از بين برد، از ميان  برداريم. 
