 ياددهي- يادگيري در آثار كهن ايراني  پير طريقت گفت "نظر" دو است، نظر انساني و" نظر رحماني "، " نظر انساني "آن است كه تو به "خود" نگري و نظر رحماني  آن است كه "حق "به تو نگرد و تا نظر انساني از نهاد تو رخت برندارد، نظر رحماني به دولت نزول نكند.(1) و اما بعد.. تنها راه رهايي از قالبهاي ذهني، و خود محوري هاي كودكانه و خود نگريهاي جاهلانه در اين است كه  به هر چيز كه نظر مي كنيم، آن را همانگونه كه هست ببينيم  و، نه آنگونه كه مي خواهيم ! همه خطاها، كج فهمي ها،  تحريف ها و نارسايي هاي شناختي ما از پديده ها ناشي از نظر انساني است. يعني هر چيزي را در ابتدا به رنگ فهم  خود درمي آوريم و با همان رنگ آن را مي نگريم.  اما نظر" رحماني "، رهايي از عينك محدودنگر انساني است.  رهايي از خود ميان بيني است. رهايي از قيد و بندهاي ذهني  و عيني است. اينكه پيامبر اكرم(ص)مي فرمايد: اللهم ارنا الاشيا كماهي ;(خدايا اشياء را همانگونه كه هستند به من  بنما)اشاره به نظر" رحماني "است، براي اين كه نگاه او يك نگاه معني دار، خالص، ناب و نامحدود باشد. اگر ما بتوانيم با نگاه "رحماني "به خود و ديگران و نيز به  طبيعت و اشياء بنگريم، بدون ترديد جهان هستي را" به  گونه اي ديگر" خواهيم ديد. آنگاه جزيي ترين نگاه ما به  جزيي ترين پديده ها، بزرگترين شگفتي ها را خلق مي كند.  آنگاه، با ناچيزترين نگاه، خلاق ترين معني را از پديده هاي هستي برخواهيم گرفت. در نگاه رحماني همه چيز " جاودانه "است. همه چيز در حال "تسبيح "است. همه چيز " جان دار" است. آب و خاك و باد و آتش و همه عناصر هستي،  " هست "مي شوند:  آب و خاك و باد و آتش زنده اند با من و تو مرد، با حق زنده اند آن گاه" فنا"،" بقا" مي شود و" بلا"،" لذت "مي شود و " دنيا" و" آخرت "مي گردد.  در نگاه انساني است كه شناخت شناسي آدمي هميشه مقيد به  محدوده تفكر و ناقص خويش است. در نگاه انساني است كه علم،  حجاب اكبر مي شود، ولي در نگاه رحماني "شناخت "آدمي از محدوده فهم آدمي آزاد مي گردد و رنگ الهي به خود مي گيرد.  حال، سئوال اين است مرزميان نظر انساني و نظر رحماني  كجاست. راه هاي كشف اين نگاه چگونه است؟ براي پاسخ به اين سئوالات، اولين گام اين است كه "علم  مدرسه اي" را از" علم ديني "بازشناسيم و دانش "خام "را از دانش "پخته "متمايز كنيم. "اطلاعات "را از" معرفت " جدا كنيم. يادگيري را به فهميدن و فهميدن را به "بصيرت " و بصيرت را به "حكمت "تبديل كنيم. آنگاه، خواهيد ديد كه  علم،" نور" مي شود، نوري كه خداوند در قلب آدمي  مي تاباند زيرا فرمود: ليس العلم بكثره التعليم، بل  العلم نور يفذفه الله في قلب من يشاء(2) آنگاه خواهيد ديد كه حقيقت، در ارقام و آمار نيست. در دلايل و علل تجربي نيست. حقيقت در دل ماست در دور دست ها نيست، در همين نزديكي است. در انتهاي راه نيست،  در خود راه است، در برابر ما نيست، در ميان ماست. اما ما خود حجاب آن شده ايم و تنها با نگاه "رحماني "است كه  حقيقت از زندان "انسان "نجات مي يابد.  دكتر عبدالعظيم كريمي  1- روايات گهربار، گزيده تفسير كشف الاسرار، به كوشش  بهروز ثروتيان، ص 185 2- علم به كثرت تعليم نيست بلكه علم نوري است كه خداوند در دل هر كه خواست فرو مي اندازد اخبار كوتاه آموزشي - فرهنگي  * برگزاري مجمع علمي تاريخ و فرهنگ سامانيان: مجمع علمي  تمدن، تاريخ و فرهنگ سامانيان بيستم مرداد امسال به مدت  دو روز در مشهد برگزار مي شود. علي اصغر شعردوست، دبير اين مجمع ضمن اعلام اين مطلب گفت: اين مجمع از سوي وزارت  فرهنگ و ارشاد اسلامي و با همكاري آكادمي علوم كشور تاجيكستان و آستان قدس رضوي برگزار خواهد شد.  * برگزاري مسابقه هاي آزمايشگاهي و رايانه ميان  دانش آموزان: سومين دوره مسابقه هاي آزمايشگاهي و رايانه  دانش آموزان دوره متوسطه سراسر كشور در دروس فيزيك، شيمي،  زيست شناسي و رايانه به مرحله نهايي رسيد. مرحله نهايي  اين مسابقه ها از 24 مرداد ماه به مدت 2 روز در اصفهان  برگزار مي شود.  * ارگ طبس اثر ملي شد: اثر تاريخي "ارگ طبس "يا" كهن دژ"     مربوط به اوايل اسلام تا اواخر دوره قاجار واقع در شهرستان طبس در فهرست آثار ملي ايران قرار گرفت اين ارگ  با خانه هاي زيرزميني، هرچند جمعيتي محدود را در خود پناه مي داده اما از همان دوران تا دهه هاي اخير و در حالي كه دستخوش تغييرات متعددي شده، مسكوني بوده است.  آثار و بقاياي پراكنده موجود در ارگ طبس نشان مي دهد كه  در بناهاي آن گچبري، نقاشي روي گچ، درهاي چوبي ارسي و ساير تزئينات متداول به كار رفته است. خرابه هاي ارگ طبس  از جمله يادگارهايي است كه پس از زلزله 25 شهريور 1357 از طبس قديم كه به طور كامل ويران شد برجاي مانده است.  * آغاز به كار نخستين باشگاه صنعت گردشگري و هتلداري:  توسط موءسسه آموزش، مطالعات و مشاوره سياحتي بنياد مستضعفان و جانبازان انقلاب اسلامي، به منظور برقراري  ارتباط، همكاري و تبادل نظر بين مديران، متخصصان،  استادان، فارغ التحصيلان و دانشجويان مرتبط با گردشگري و هتلداري، نخستين باشگاه صنعت گردشگري و هتلداري در ايران  آغاز به كار كرد. اين باشگاه، در بزرگراه شهيد چمران،  جنب هتل اوين واقع شده است.  * انتشار نشريه خبري ستاد ملي سال جهاني رياضيات:  پنجمين شماره نشريه خبري كميته برنامه ريزي ستاد ملي سال  جهاني رياضيات، از سوي معاونت پژوهشي وزارت فرهنگ و آموزش عالي منتشر شد گزارشي از برگزاري دومين همايش  رياضيات در دانشگاه صنعتي اصفهان، تقدير از شكوفه هاي  رياضي، گراميداشت روز رياضيات، گفتگو با استاد عبدالحسين  مصحفي، برگزاري سي امين كنفرانس رياضي، آشنايي با استاد نمونه دانشگاه اصفهان، بيست و سومين مسابقه رياضي  دانشجويي، برنامه هاي اعلام شده در كشورهاي جهان براي  سال رياضيات و يادي از دكتر كريم صديقي استاد فقيد دانشگاه شيراز از جمله مطالب اين نشريه است.  * برپايي همايش ملي بيوتكنولوژي: مركز ملي تحقيقات  مهندسي ژنتيك و تكنولوژي زيستي، دانشگاه تربيت مدرس و انجمن بيوتكنولوژي جمهوري اسلامي ايران، نخستين همايش  ملي بيوتكنولوژي ايران را با همكاري وزارت فرهنگ و آموزش  عالي در دهه اول اسفند ماه 1378 برگزار مي كنند. كشاورزي  و منابع طبيعي، پزشكي و داروسازي، صنعت و معدن، دام و آبزيان، محيط زيست، زيست شناسي مولكولي، بيوانفورماتيك،  كنترل كيفي و استاندارد بيوتكنولوژي و جنبه هاي حقوقي و اخلاقي در بيوتكنولوژي زمينه هاي تخصصي انتخاب شده براي  اين همايش است و صاحبنظران فرصت دارند تا 30 مهرماه  1378، مقالات خود را به آدرس دبيرخانه همايش، مركز ملي  تحقيقات مهندسي ژنتيك و تكنولوژي زيستي يا صندوق پستي  634314155 ارسال كنند.  گروه علمي فرهنگي 
