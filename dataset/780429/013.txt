 گروه اقتصادي: پس از حادثه تاسف بار تهاجم به كوي  دانشگاه براي بازسازي و تسهيل زمينه توسعه سياسي اقتصادي  و اجتماعي كشور بايد هر چه سريعتر رابطه مردم و دستگاههاي ذيربط بازسازي و ترميم شود.  دكتر ابراهيم رزاقي استاد اقتصاد ايران در گفت وگويي  باخبرنگار ما افزود: راهكاري كه پس از حوادث اخير،  پي گيري و اجراي آن ضروري است ترميم رابطه مردم با دولت  و ديگر اجزاي حكومت در جمهوري اسلامي ايران است.  همه سازمان هاي مسئول و دست اندركار مانند نيروي انتظامي  و دستگاه امنيتي بجاست كه با دلجويي از كساني كه در حمله  به كوي دانشگاه دچار صدماتي شده اند آنان را از حمايت  خود مطمئن كنند.  وي خاطرنشان كرد كه اين رابطه هنگامي ترميم مي شود كه  مسئولان وقوع حوادث اخير شناسايي، معرفي و مجازات شوند.  در اين زمينه سازمان هايي كه مسئوليت پذير و پاسخگو هستند با معرفي مسئولان اين حادثه در واقع به مردم  نزديك تر شده و انسجام سازماني خود را براي ارائه خدمات  بهتر به جامعه تحكيم مي بخشند.  وي خاطرنشان كرد كه هر چه سريعتر به چنين نقطه اي برسيم،  زمينه توسعه سياسي، اقتصادي و اجتماعي كشور فراهم مي شود و در صورت فقدان چنين فضايي به اعتماد عمومي صدمه وارد مي شود.  دكتر رزاقي افزود: در هر كشوري با هر ديدگاه و روش  حكومتي، ناآرامي رخ مي دهد و تفاوت برخورد با اينگونه  مسائل تنها در پاسخگويي و مسئوليت پذيري سازمان ها و نهادهاي دست اندركار در هر كشور است. اگر سازمان هاي  مسئول پاسخگو باشند و مسئوليت اشتباهات خود را بپذيرند و بهاي لازم را براي آن بپردازند، دوستان شاد مي شوند و دشمنان خلع سلاح.  وي تاكيد كرد كه مسئوليت پذيري و پاسخگويي به مردم علاوه  بر تحكيم پايه هاي حكومت به ترميم روابط خارجي و پيشبرد سياست هاي بين المللي كشور نيز كمك مي كند و در مجموع به  توسعه همه جانبه كشور مي انجامد. 
