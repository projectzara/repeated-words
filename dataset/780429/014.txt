 * ميزان بيكاري 13 درصد و نرخ تورم كمتر از 20 درصد برآورد مي شود * نرخ ارز در بازار غيررسمي كاهش خواهد يافت  * جهان به سياست تنش زدايي دولت پاسخ مثبت داده است  گروه اقتصادي: دنيا به سياست هاي دولت در زمينه  تنش زدايي براي تامين منابع مالي مورد نياز توسعه  اقتصادي كشور پاسخ مثبت داده است و اكنون بايد سياست هاي  داخلي در اين زمينه هماهنگ و مثبت عمل كنند.  دكتر محسن نوربخش رئيس كل بانك مركزي ديروز در جمع  خبرنگاران با تشريح و توصيف وضعيت كلان اقتصادي كشور گفت:  در حال حاضر هرم جمعيت تغيير كرده است و در مقايسه با سال 65 جمعيت جوياي كار كشور5/2 برابر شده است. اين  تغيير آثار جانبي در هزينه هاي آموزشي، بهداشتي، تامين  اجتماعي، مسكن و شغل بوجود آورده و حجم تقاضا را در اين  بخش ها افزايش داده است.  وي با اشاره به روند كاهش قيمت نفت در سالهاي اخير و تاثير آن بر حجم پس انداز بخش خصوصي و دولتي گفت: تا قبل  از سال 76 روند پس انداز در كشور رشد صعودي و مثبت داشته  ولي از سال 76 به بعد اين روند در بخش دولتي و خصوصي  نزولي بوده است.  وي كاهش روند پس انداز را در روند سرمايه گذاري موءثر اعلام كرد و تاكيد كرد كه تا سال 75 سرمايه گذاري نيز در كشور رشد داشته و يا از نرخ ثابت برخوردار بوده است ولي  از سال 76 كاهش يافته و رشد منفي آن در سال 77 ادامه  يافته است.  دكتر نوربخش خاطرنشان كرد كه با توجه به مجموع اين شرايط سياست كلي اقتصادي دولت، تشويق منابع درآمدزاي غيرنفتي و تامين منابع مالي خارجي به صورت سرمايه گذاري و يا تسهيلات مالي بوده است. وي با اشاره به اقدامات انجام شده  براي توسعه صادرات غيرنفتي در چارچوب طرح ساماندهي  اقتصادي گفت: اين سياست ها در سه ماهه آغاز سال 78 منجر به رشد صادرات غيرنفتي تا 40درصد شد.  وي خاطرنشان كرد كه در حال حاضر ميزان عرضه  واريزنامه هاي صادراتي در بازار بورس تا 5/2 برابر افزايش يافته و با سياست هاي اعمال شده در اين زمينه  بازار واريزنامه هاي صادراتي در وضع متعادل و مناسبي  قرار دارد و مي تواند به خوبي پاسخگوي تقاضاي واردات  باشد.  وي پيش بيني كرد كه در آينده قيمت دلار واريزنامه اي نرخ  ثابتي پيدا كند و از بازار باثباتي برخوردار باشد.  وي خاطرنشان كرد كه بانك مركزي در حال طراحي بازار سلف  براي دلار واريزنامه اي است كه با تدوين آن صادركنندگان  با اطمينان بيشتري مي توانند براي صادرات برنامه ريزي  كنند.  وي تاكيد كرد كه بازار سلف واريزنامه صادراتي تا نيمه  دوم سال جاري در بازار سهام راه اندازي مي شود.  وي تاكيد كرد كه سياست هاي دولت در زمينه تنش زدايي آثار مثبتي بر تامين نيازهاي مالي خارجي داشته و شركت هاي  بيمه بين المللي در اين زمينه با ديد مثبت به تامين خطوط اعتباري مورد نياز براي جمهوري اسلامي ايران مي نگرد. وي  تاكيد كرد كه يكي از نيازهاي اساسي در هر كشوري امنيت  است و امنيت براي سرمايه گذاران داخلي و خارجي چه در زمينه تامين مالي و چه در زمينه سرمايه گذاري موءثر است و هرگونه خدشه در آن آثار منفي در سطح سرمايه گذاري به جا خواهد گذاشت.  وي تاكيد كرد كه حوادث اخير در بخش تامين مالي و سرمايه گذاري خارجي آثار تعيين كننده اي نداشته است و در داخل كشور نيز مردم مشاهده مي كنند كه آرامش برقرار شده  و روند آن رو به بهبود است.  رئيس كل بانك مركزي افزايش شديد نرخ ارز در روزهاي اخير را ناشي از عوامل رواني و عرضه و تقاضا دانست و تاكيد كرد كه در روزهاي آينده روند افزايش نرخ دلار در بازار غيررسمي معكوس شود.  وي همچنين تاكيد كرد كه براي خارج شدن بخشي از تقاضا از اين بازار آئين نامه واردات قطعات و ماشين آلات براساس  مصوبه مجلس بدون انتقال ارز انجام نمي شود و متقاضيان  واردات اينگونه كالاها بايد ارز مورد نياز خود را از طريق سيستم بانكي تهيه كنند.  وي در ادامه با اشاره به روند افزايش قيمت نفت تا 16 دلار گفت: درآمد پيش بيني شده در بودجه سال 78 كاملا"  تحقق خواهد يافت و در سه ماهه اخير ميزان درآمدهاي  پيش بيني شده تا 95 درصد تحقق يافته است.  دكتر نوربخش با اشاره به نرخ بيكاري كشور كه حدود 13 درصد پيش بيني مي شود گفت: هدف اصلي دولت در برنامه سوم  جذب سرمايه گذاري هاي لازم براي كاهش اين نرخ است. وي  يكي از سياست هاي اصلي در اين زمينه را توسعه صنعت  جهانگردي اعلام كرد كه زمينه لازم براي اشتغال را فراهم  كند.  وي رشد اقتصادي كشور را در سال گذشته 7/1 درصد اعلام كرد و اظهار اميدواري كرد كه نرخ تورم در سال جاري كمتر از 20 درصد باشد.  وي در ادامه، از تشكيل ستاد اقتصادي كشور خبر داد كه در آن وزير اقتصاد و دارايي، رئيس سازمان برنامه و بودجه،  رئيس بانك مركزي، معاون اجرايي رئيس جمهور، معاون رئيس  جمهور در امور اداري و استخدامي، وزير صنايع و دو تن از مشاوران رياست جمهوري در آن عضويت دارند. وي تاكيد كرد كه مسائل كلان اقتصادي كشور در اين ستاد بررسي و در مورد آن تصميم گيري مي شود. وي تاكيد كرد كه در اين ستاد تصميم گرفته شده است كه از اين پس از تغيير قوانين  صادراتي به شدت جلوگيري شود. 
