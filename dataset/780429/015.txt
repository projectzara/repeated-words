 گروه اقتصادي: تكرار دوباره ناآرامي هاي اخير كه طي هفته  گذشته در تهران و بعضي از شهرهاي ايران اتفاق افتاد مي تواند پيامدهاي منفي شديدي بر صنعت جهانگردي كشور داشته باشد.  مدير يكي از آژانسهاي هواپيمايي با ذكر اين مطلب به  خبرنگار ما افزود: آنچه مسلم است تكرار چنين وقايعي در درازمدت تاثير نامطلوبي بر صنعت توريسم خواهد گذاشت اما مسائل و درگيري هايي كه در هفته گذشته اتفاق افتاد، در حال حاضر تاثير خاصي بر مساله توريسم خصوصا تورهاي ورودي  به كشور نداشته است، زيرا اين تورها از مدتها پيش  برنامه ريزي شده اند.  وي در ادامه گفت: چنين مسائلي در اغلب كشورها با ابعاد گسترده تري نيز اتفاق مي افتد به طوري كه در سفرهايي كه  با تورهاي خروجي از ايران داشتيم خود من تاكنون با دو اعتصاب بزرگ در شهرهاي يونان و پاريس مواجه شده ام و چندي پيش حتي متروي پاريس به علت اعتصاب كاركنان آن  تعطيل بود.  وي گفت: به رغم بي تاثيربودن ناآراميهاي اخير در سفر جهانگردان به ايران، سفر از ايران به خارج كاهش يافته،  به طوري كه در سال گذشته در اين زمان ليست هاي ثبت نام  از تورهاي خارجي پر شده بود اما هم اكنون جاي خالي زيادي  داريم و حتي تبليغاتي نيز كه در هفته گذشته داشتيم،  بي نتيجه بود و متقاضيان كمي با ما تماس گرفتند و اين  مساله اي است كه درباره ديگر آژانس هاي توريستي هم صدق  مي كند. وي در پاسخ به سئوال خبرنگار ما درباره اثر كلي  ناآرامي هاي اجتماعي بر مسافرت هاي خارجي و داخلي گفت:  تاثير اين مسائل در درازمدت خواهد بود و در حال حاضر حتي  با وجود گران شدن نرخ بليت سفرهاي خارجي و داخلي و افزايش 17درصدي و 30درصدي آنها اكثر پروازهاي داخلي و خارجي پر است و پيداكردن صندلي خالي به سختي صورت  مي گيرد. اين مسئول درباره صنعت توريسم و جهانگردي در كشور گفت: مدتي است كه مسئولين دولتي ما فعاليت خوبي را در اين زمينه آغاز كرده اند، زيرا مي دانند كه اين صنعت  با توجه به شرايط آب و هوايي كه در ايران وجود دارد مي تواند يكي از منابع خوب درآمدي و حتي جايگزين درآمد نفت باشد.  وي افزود: به همين علت وزارت ارشاد بسيار فعال شده و شروع به بازسازي آثار باستاني، تجهيز، فراهم كردن  امكانات بهتر و ايجاد هتل هاي جديد در نقاط مختلف كشور كرده است كه نشان دهنده توجه بيشتر به آينده اين صنعت  است. 
