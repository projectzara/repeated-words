 گروه اقتصادي: در نيمه اول سال پيش ميانگين قيمت مسكن در تهران كاهش اندكي يافت در حالي كه در ساير شهرهاي بزرگ  قيمت آن رو به افزايش داشت.  بنا بر تازه ترين گزارش دفتر برنامه ريزي و اقتصاد مسكن  از بازار مسكن در تهران و 20 شهر منتخب كشور كه مبتني بر نتايج آخرين آمارگيري از قيمت زمين و مسكن و ميزان اجاره  بها در اين شهرهاست، در نيمه اول سال پيش متوسط قيمت  فروش يك مترمربع زيربناي واحد مسكوني در تهران 152 هزار و 300 تومان بوده كه 3/2 درصد كمتر از رقم مشابه آن در نيمه اول سال 76 است. با اين حال تهران هنوز گرانترين  شهر ايران از نظر قيمت خانه است پس از تهران گرانترين  شهرهاي كشور از اين نظر عبارتند از اصفهان، قزوين، رشت،  شيراز و كرج كه در نيمه اول پارسال قيمت هايي بين 88 هزار و 500 تومان تا 80 هزار تومان را براي هر مترمربع  خانه شاهد بوده اند.  در نيمه اول پارسال متوسط قيمت فروش يك مترمربع زمين  (ساختمان كلنگي)در شهر تهران با 8/7 درصد افزايش نسبت  به مدت مشابه سال قبل به 135 هزار تومان رسيد. افزايش  ملايم قيمت زمين در اغلب شهرها وجود داشته ولي بيشترين  ميزان رشد قيمت زمين مربوط به شهر مشهد با 5/58 درصد بوده است و بعد از آن رشت با 5/32 درصد و گرگان با 6/26 درصد رشد قيمت زمين روبه رو بوده اند.  متوسط قيمت فروش يك مترمربع زمين د ر اين شهرها به ترتيب 63 هزار، 36 هزار و 300 و 38 هزار و 500 تومان بوده است.  اما بالاترين ميانگين قيمت فروش يك مترمربع زمين بعد از تهران مربوط به شهرهاي اصفهان با 77 هزار تومان، شيراز 55 هزار و 600 تومان، كرج 52 هزار تومان، تبريز 47 هزار و 600 تومان و قزوين 46 هزار و 600 تومان بوده است.  متوسط اجاره بهاي يك مترمربع خانه نيز در تهران 15 درصد رشد داشته و به 750 تومان رسيده است پس از تهران نيز شهرهاي رشت با 482 تومان، قزوين 438 تومان، كرج با 431 تومان و شيراز با 410 تومان براي هرمترمربع اجاره خانه  داراي بالاترين ميزان اجاره در شهرهاي ايران بوده اند.  ارقام فوق بيانگر متوسط قيمت هاست و د امنه تفاوت بين  حداكثر و حداقل قيمت مسكن و زمين و اجاره بها بسيار زياد است به طوري كه در نيمه اول پارسال بالاترين قيمت معامله  شده در تهران بهاي يك مترمربع مسكن 542 هزار و 800 تومان  و يك مترمربع زمين 400 هزار تومان بوده و براي خانه  اجاره اي نيز تا مترمربعي چهار هزار و 227 تومان هم  پرداخت شده است. 
