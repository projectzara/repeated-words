 گروه اقتصادي: مسير زميني جزيره كيش از روز پانزدهم  مردادماه جاري از تهران و اغلب شهرهايي كه امكان پرواز به اين جزيره را ندارند گشايش مي يابد.  محسن قريب مديرعامل موسسه توسعه سياحتي كيش با اعلام اين  مطلب در جمع خبرنگاران گفت با شروع دومين جشنواره  تابستاني كيش امسال تسهيلات ويژه اي براي خانواده ها و تمام كساني كه مايل به گذراندن اوقات فراغت خود در اين  جزيره هستند در نظر گرفته شده است.  وي افزود: اين تسهيلات شامل 50 درصد تخفيف در كارت پرواز مسافران، 30 درصد در هزينه تمامي هتلها و مراكز اقامتي و 30 درصد تخفيف در هزينه مراكز خدماتي تفريحي و باشگاههاي  توريستي است.  قريب گفت: از برنامه هاي ديگر دومين جشنواره تابستاني  كيش اجراي زنده موسيقي سنتي، نمايش و تئاتر و فيلم  سينمايي و كارناوال شادي است.  ناصر رضواني مديرعامل شركت هواپيمايي كيش اير نيز درباره  خدمات اين شركت به مسافران كيش در ايام برگزاري دومين  جشنواره تابستاني كيش گفت: اين شركت براي جبران بخشي از افزايش 30درصدي پروازهاي داخلي كه به تصويب شوراي اقتصاد رسيده است و با ابلاغ هواپيمايي كشوري به شركتهاي  هواپيمايي كه از اول مردادماه به اجرا گذاشته مي شود تمهيدات و تسهيلاتي قائل شده است.  وي افزود: تا پنجم مرداد كيش اير با قيمت قبلي به  جابه جايي مسافران اقدام مي كند و از روز ششم به ازاي  خريد بليت كيش مبلغ 5هزار تومان جايزه مي دهد. وي علت  افزايش بليتها را تقاضاي شركتهاي هواپيمايي اعلام كرد. 
