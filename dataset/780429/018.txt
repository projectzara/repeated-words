 گروه اقتصادي: تردد خودروهايي كه به صورت موقت وارد كشور شده اند، پس از انقضاي مهلت مقرر، غيرقانوني است و گمرك با متخلفان برخورد قانوني خواهد كرد. مديركل دفتر واردات گمرك جمهوري اسلامي ايران اعلام كرد323 دستگاه  خودرو با مجوز ورود موقت در سطح كشور تردد مي كنند كه با اخذ بيمه نامه و يا استفاده از مقررات "تريپ تيك " (مقررات مربوط به كانون بين المللي اتومبيل رانان)به  كشور وارد شده اند، اما متاسفانه تعداد زيادي از آنها پس  از انقضاي مهلت قانوني(3 ماه)از كشور خارج نشده اند.  ناصر كرماني افزود: برابر بند 7 ماده 29 قانون امور گمركي كالاهايي كه ورود آنها ممنوع يا مشروط باشد و به  عنوان كالاي ورود موقت به كشور وارد شود، چنانچه در مهلت  مقرر از كشور خارج نشوند، به عنوان كالاي قاچاق گمركي  تلقي شده و متخلفان با تشكيل پرونده قضايي از سوي گمرك  به مراجع قانوني معرفي خواهند شد. وي افزود: فهرست و مشخصات اين خودروها در گمرك موجود است و به زودي شماره و مشخصات اولين گروه از اين خودروها و اسامي مالكان آنها اعلام خواهد شد. آقاي كرماني گفت: افرادي كه اسامي و مشخصات آنان اعلام مي شود، ظرف يك ماه فرصت خواهند داشت  كه جهت خروج خودروهاي خود از كشور اقدام كنند در غير اين  صورت، خودروها قاچاق تلقي شده و با هماهنگي نيروي  انتظامي، ضبط خواهد شد. گفتني است واردات خودرو به كشور فقط با مجوز هيات وزيران مجاز است همچنين براساس مقررات  جاري، بازرگانان، جهانگردان و يا ايرانيان مقيم خارج از كشور كه حداقل 6 ماه از تاريخ آخرين خروج آنان از كشور مي گذرد، مي توانند در قبال عضويت در" اتوموبيل كلوپ " كشور مبدا و ارائه دفترچه "تريپ تيك "، با اتومبيل خود به  ايران مسافرت و تا سه ماه در كشور تردد كنند. در صورت عدم  ارائه دفترچه مذكور گمركات ورودي با دريافت سپرده نقدي و يا ضمانت نامه بانكي به ميزان 2 برابر حقوق گمركي و سودبازرگاني و عوارض مربوط، به علاوه يك برابر ارزش فروش  جهت ورود موقت اتومبيل مجوز تردد صادر خواهند كرد. 
