   موانع و راهكارهاي صادرات صنعتي را بشناسيم  فرسودگي ماشين آلات در برخي واحدها و ناكارآمدي مديريت  در بخش ديگري از واحدهاي صنعتي موجب شده است كه كالاهاي  ايراني نتوانند از لحاظ كيفيت با انواع مشابه خارجي  رقابت كنند.  اشاره:  نقش و جايگاه فرآورده هاي صنعتي در صادرات غيرنفتي كشور ما كه اكنون در مقايسه با دهه هاي گذشته باشتاب بيشتري  به ناچار از اقتصاد متكي به درآمدهاي نفتي فاصله مي گيرد،  بسيار مهم است كارشناسان در اين زمينه بردواصل مهم  تاكيد كرده اند نخست رفع موانع و مشكلاتي كه بر سرراه  صادرات صنعتي وجود دارد و دوم ضرورت بهبود كيفي كالاهاي  صنعتي براي رقابت با محصولات مشابه در بازارهاي جهاني  است. صادركنندگان كالاهاي صنعتي با مطرح كردن اين اصل كه  در صورت توفيق در صادرات اين كالاها درآمدهاي ارزي بيشتر و پايدارتري نصيب كشور مي شود، خواهان آنند كه به لحاظ بي ثباتي بازار صادرات كالاهاي سنتي، بها و امكانات  بيشتري به صادرات صنعتي داده شود. آنان همچنين خواستار حل موانع بانكي و گمركي در مورد ارز حاصل از صادرات  مي باشند. اما نخست بايد توليد كنندگان كالاهاي صنعتي با بهبود كيفي اين فرآورده ها به گونه اي كه قابل رقابت در بازارهاي جهاني باشد، چشم انداز روشني ارائه دهند و همزمان پيگير خواستهايشان باشند. گزارش حاضر را به موضوع  صادرات صنعتي اختصاص داده ايم.  از يك بازرگان جوان و نوانديش كه در سالهاي گذشته  بازرگاني خارجي را به عنوان پيشه خود برگزيده است  مي خواهيم تجربه خود درباره تنگناهاي توسعه صادرات  غيرنفتي و بازرگاني خارجي ايران را براي خوانندگان صفحه  گزارش همشهري بازگو كند.  انداموارگي پرسش مشخص اين است "تنگناهايي كه اجازه نمي دهند تا توانايي هاي ايران براي توسعه صادرات توليدات غيرنفتي  خود به عمل درآيند كدامند؟"  اين بازرگان كه تحصيلات خود در مديريت بازرگاني را تا حد كارشناسي ارشد ادامه داده است مي گويد: اگر مي خواهيد به  ژرفاي دشواريهاي توسعه صادرات غيرنفتي ايران پي ببريد،  بايد كمي دورتر را بكاويد. واقعيت اين است كه "صادرات " يك اندام از كل زندگي اقتصادي ايران است. تا زماني كه  مشكلات زندگي اقتصادي - سياسي ايران به طور شفاف ديده  نشود سخن گفتن از تنگناهاي توسعه صادرات غيرنفتي در بيراهه تازاندن است.  وي همچنين مي گويد: براي طرح علمي و واقعي تنگناهاي  توسعه صادرات غيرنفتي بايد انداموارگي اقتصاد ايران مورد تاكيد و در آن زمينه بحث شود. بيماري صادرات، جزيي از اقتصاد بيمار ايران است. وقتي كه اقتصاد ايران نمي تواند پس از 20 سال راه خود را پيدا كند، توقع از بازرگانان  براي گسترش صادرات يك خواسته نامعقول است.  سياست خارجي  روزگار امروزي جهان گونه اي رقم خورده كه هيچ كشوري حتي  پرقدرت ترين كشورها نمي توانند بدون دادوستد با ساير كشورها زندگي اقتصادي - اجتماعي سالمي داشته باشند. اما دادوستد كالا با ساير كشورها نيازمند وجود رابطه سالم  سياسي و فعال بين كشورها است. به همين دليل است كه در عصر تفوق اقتصاد بر سياست نيز چگونگي ارتباطات سياسي  كشورها از اهميت بسيار بالايي برخوردار است. هندي يكي از كارشناسان وزارت نيرو كه به تازگي درباره سياست هاي  كشورها درباره منابع نفت و گاز پژوهش كرده مي گويد: براي  اينكه ايران بتواند در داخل طرحهاي انتقال نفت و گاز خزر قرار بگيرد نيازمند اتخاذ يك سياست خارجي فعال، پايدار و پويا است. در غير اين صورت از ماجراي انتقال منابع نفت و گاز كنار گذاشته مي شود.  يك بازرگان مي گويد: تا زماني كه سياست خارجي ايران در مقابل دنيا و كشورها روشن، شفاف و كارآمد نباشد،  نمي توان اميدوار بود كه بازرگانان به آساني دادوستد در اين كشورها را توسعه و گسترش دهند. گروه زيادي از بازرگانان كه در سالهاي گذشته توانسته بودند جاي پاي خود را در بازارهاي كشورهاي آسيايي ميانه باز كنند، به دليل  سياست خارجي قوي تر كشور تركيه با اين كشورها به تدريج  جاي خود را به شركتهاي ترك داده اند و اين ماجرا در بسياري از كشورهاي ديگر اتفاق افتاده است. در سالهاي  گذشته كارشناسان سياسي و اقتصادي و بازرگانان تلاش  فراواني را براي جا انداختن اين تفكر كه سفارتخانه هاي  ايران در خارج بايد از نظر اقتصادي فعال و كارآمد شوند انجام دادند. رضا. م يك بازرگان مواد غذايي مي گويد: اگر چه در دو- سه سال گذشته سفارتخانه هاي كشور در اين باره  فعال شده اند اما تا زماني كه آنها به صورت كارآمد عمل  كنند فاصله زيادي مانده است.  روي ديگر سكه  واقعيت اين است كه عدم توسعه صادرات غيرنفتي كشور و نوسانهاي غيرقابل قبول تنها به مشكلات سياست خارجي و ضعيف بودن اقتصاد ايران برنمي گردد. يك كارشناس در اين  باره مي گويد: بازرگانان ايراني تلاش مي كنند و با صرف  هزينه هاي هنگفت بازارهايي را در كشورهاي گوناگون پيدا كرده و توليدات ايران را به آن كشورها مي برند، اما متاسفانه برخي از كالاهاي صنعتي كشور قدرت رقابت با توليدات مشابه خارجي را ندارند.  وي مي افزايد: تكنولوژي فرسوده برخي از رشته هاي صنعتي  كشور از يك سو و عدم كارآمدي در مديريت توليدي در تعداد قابل توجهي از واحدهاي صنعتي كشور از سوي ديگر موجب شده  است تا كالاهاي ايران از نظر كيفيت و قيمت نتوانند با توليدات مشابه خود رقابت كنند. بايد در اين باره گامهاي  بلندي برداريم به طور مثال پارچه هاي توليد ايران،  توليدات الكترونيكي، توليدات صنايع خودروسازي، توليدات  مواد غذايي و... به دلايل ياد شده نمي توانند در بازارهاي جهان به سادگي به فروش برسند.  يك انتخاب استراتژيك  براساس گزارش گمرك كشور در بهار امسال ايران 4222 هزار تن كالا به ارزش 817 ميليون دلار صادر كرده است. مقايسه  اين ارقام با بهار 1377 نشان مي دهد، در حالي كه ارزش  صادرات غيرنفتي ايران در بهار امسال 43 درصد نسبت به  پارسال افزايش داشته است، رشد وزني صادرات 82 درصد بوده  است. به اين ترتيب ارزش صادرات ايران در بهار امسال در بازارهاي جهاني نسبت به ارزش آن در سه ماه نخست پارسال  كاهش يافته است. براساس آمار ياد شده در سه ماه نخست  امسال" پسته و مغز پسته "و" فرش دستباف "با 215 ميليون  دلار ارزآوري در مجموع حدود 27 درصد از كل ارزش صادرات  غيرنفتي را به خود اختصاص داده اند.  در صورتي كه ارزش صادرات توليداتي چون زعفران، پشم و كرك،  بادام و مغز بادام، خاويار، پوست و انواع سالامبور، سنگ  ساختماني، سنگ روي، سنگ كروميت، گليم و زيلو و.. را بر ارزش دو كالاي عمده ياد شده بيفزائيم، شاهد خواهيم بود كه سهم چشمگيري از صادرات ايران را كالاهاي غيرصنعتي  تشكيل مي دهند. تجربه چند سال گذشته درباره صادرات فرش  دستباف و پسته نشان مي دهد كه اتكا به صادرات اين  محصولات در بلندمدت فوق العاده زيان آور و مشكل ساز خواهد بود.  يك مقام مطلع صنعتي مي گويد: واقعيت اين است كه  صادركنندگان كالاهاي سنتي به دليل تجربه بيشتر از يك سو و نفوذ در مراكز تصميم گيري از سوي ديگر توانسته اند شرايط سهل تري را براي صادرات اين گونه كالاها فراهم  كنند. اما اين روند نبايد تداوم داشته باشد.  وي ادامه داد: تجربه كشورهاي نوصنعتي شده مثل كره جنوبي،  تايوان، هنگ كنگ، سنگاپور، مالزي، چين و... نشان مي دهد كه آنها در دو دهه گذشته با شتاب چشمگير به سوي صادرات  توليدات صنعتي پيش رفته اند. اصولا" صادرات صنعتي به  دليل برتري هاي ذاتي خود در برابر صادرات توليدات سنتي  در دنيا طرفداران بيشتري دارد. ما نيز بايد دست به  انتخاب استراتژيك بزنيم رويكرد به توسعه صادرات صنعتي  مزاياي متعددي براي اقتصاد ايران دارد اولا"، ايران را در مسير توسعه صنعتي قرار مي دهد كه در نهايت راه توسعه  اقتصاد ملي نيز بايد از آن بگذرد. ثانيا"، براي توليدات  صنعتي قابل صدور، واحدها و كارخانه هاي صنعتي كشور ناچارند كه سطح كيفي توليدات خود را افزايش دهند. اين  حركت در نهايت به غناي صنعت كشور منجر خواهد شد.  وي مي گويد: بررسي هاي كارشناسان نشان مي دهد، به دليل  جانشين شدن مواد صنعتي به جاي مواد اوليه از يك سو و همچنين ورود كشورهايي چون نپال، چين، روماني، افغانستان  و... به بازارهاي فرش دستباف كه توانايي فوق العاده اي  در توليد اين محصول با قيمت هاي به مراتب پايين تر از ايران را دارند و ورود پرقدرت كشوري چون امريكا به بازار پسته جهان و... اتكا به صادرات اين كالاها و اعطاي  تسهيلات صادراتي به اين نوع كالاها و مضايقه آن از توليدات صنعتي، آينده دشواري را براي ما رقم خواهد زد.  چند توصيه كارشناسانه  از يك بازرگان پرتجربه مي پرسم، به عنوان كسي كه چندين  سال است در زمينه صادرات و واردات فعاليت دارد براي  گسترش صادرات غيرنفتي كشور چه توصيه هايي دارد؟ اين بازرگان مي گويد: بررسي آنچه كه در سه ماه گذشته  موجب رونق صادرات شده از اهميت بسياري برخوردار است. يكي  از اقدامهايي كه در بهار امسال و در پي تصميم هاي از پيش  انديشيده شده انجام شده است آسان گيري درباره نرخ ارز است. نرخ ارز در بازار آزاد ميزان الحراره صادرات است.  اگر دولت و حكومت به هر دليل نرخ ارزهاي معتبر را ثابت  كرده و دست و پاي آن را براي بازي ببندد، ترديدي نداشته  باشيد كه به انگيزه مثبت صادركنندگان لطمه وارد خواهد شد.  پس از آنكه در بهار 1374 نرخ ارز به هر دليل تثبيت شد انگيزه هاي صادركنندگان نسبت به انجام صادرات منفي شد.  نكته ديگر عدم سختگيري دولت نسبت به پيمان سپاري و مقررات مربوط به اخذ وثيقه هاي سنگين و بازدارنده است.  دولت اگر خواهان دريافت ارز حاصل از صادرات است، بايد تا حد زيادي به صادركنندگان اعتماد كند و جز اين راهي نيست.  بسياري از بازرگانان به اين مرز و بوم علاقه مندند و مهر مي ورزند و دليلي ندارد كه بخواهند ارز حاصل از صادرات  را به ايران بازنگردانند.  مهدي راستگو بازرگان ديگري درباره توصيه هاي كارشناسانه  و عملي مي گويد: توسعه صادرات امروزه بيش از هر زمان  ديگري نياز به مهارت و آشنايي به فن بازاريابي دارد.  امروزه ديگر دوران هجوم كوركورانه به بازارها گذشته است.  براي اينكه بتوانيم در بازارهاي جهاني حضور مستمر و واقعي داشته باشيم چاره اي نداريم كه با شركتهاي بزرگ  صادراتي خارجي مشاركت داشته باشيم. اين شركتها به دليل  مهارت، تجربه و سرمايه گذاريهاي پيشين بازار بسياري از كشورهاي جهان را مي شناسند. توليدكنندگان ايراني براي  حضور مستمر در بازارهاي جهاني بايد و ضرورتا" با آنها مشاركت كنند.  اين مشاركت از يك سو به ورود تكنولوژي بازاريابي نوين و از سوي ديگر به ورود فن آوري توليد روز در واحدهاي صنعتي  و بازرگاني كشور منجر خواهد شد. كارشناسان مي گويند:  هجوم انفرادي و بدون پشتوانه به بازارهاي كشورهاي ديگر از سوي صادركنندگان به بيراهه رفتن است. ما نيز بايد ياد بگيريم كه اتحاديه هاي بزرگ صادراتي در رشته هاي ويژه  تشكيل بدهيم. اين راهي است كه سايرين رفته و به  دستاوردهاي مثبتي نيز رسيده اند.  محمدصادق جنان صفت  بازتاب يك گزارش 
