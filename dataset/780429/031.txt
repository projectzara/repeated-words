 حزب اسلام گراي بيداري ملي اندونزي به رهبري عبدالرحمان  وحيد از نامزدي مگاواتي سوكارنوپوتري براي تصاحب كرسي  رياست جمهوري اين كشور در مجلس پشتيباني كرد.  به گزارش ايرنا، روزنامه هاي مالزي ديروز به نقل از رئيس  اجرايي حزب بيداري ملي اندونزي نوشتند اين حزب نتيجه  انتخابات را مي پذيرد و به حزب مبارزه براي دمكراسي به  رهبري خانم مگاواتي سوكارنو تبريك مي گويد، رئيس اجرايي  حزب بيداري ملي اندونزي همچنين گفت: بهترين كار اين است  كه همه ما شانس رياست جمهوري را در اختيار حزب مبارزه  براي دمكراسي و نامزد آن خانم مگاواتي بگذاريم.  با توجه به اعلام نتايج شمارش آراي انتخابات 17 خرداد اندونزي حزب مگاواتي سوكارنو پوتري در ميان 48 حزب شركت كننده با كسب 33 درصد آرا برنده انتخابات سراسري  مجلس اين كشور شده و از اكنون به دنبال ائتلاف با ديگر احزاب حاضر در مجلس براي تصاحب كرسي رياست جمهوري اين  كشور است.  حزب بيداري ملي اندونزي نيز با 6/12 درصد آرا به عنوان  حزب سوم كشور معرفي شده است.  حزب حاكم گلكار كه بهارالدين يوسف حبيبي رئيس جمهور كنوني دوره انتقال پس از سرنگوني حكومت 32 ساله ژنرال  سوهارتو را نامزد دوره آينده رياست جمهوري اندونزي كرده  است نيز تنها 4/22 درصد آرا را كسب كرده و در مقام دوم  جدول احزاب ديده مي شود.  مگاواتي سوكارنو به كساني كه به گفته وي مي كوشند مانع  انتخاب وي به عنوان رئيس جمهور آينده اندونزي شوند هشدار داد.  مگاواتي گفت: در حال حاضر برخي احزاب در اندونزي سعي  دارند مانع انتخاب وي به عنوان رئيس جمهوري شوند وي با اشاره تلويحي به حزب گلكار افزود اگر اين احزاب مانع راي  مردم شوند مردم در مقابل آنها خواهند ايستاد. 
