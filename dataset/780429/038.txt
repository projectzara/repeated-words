 روند جامعه پذيري جوانان در ايران(بخش دوم)    ثانيا" نهادهاي جامعه پذيركننده در ايران به شكلي  انديشيده، علمي و برنامه ريزي شده عمل نمي كنند. به  عنوان نمونه، اولياي تربيتي نظام در روند جامعه پذيري  جوانان به جاي آن كه درونسازي انديشه ها و باورها را مدنظر خويش قرار داده و پي گير اين هدف باشند، به تغيير در ظواهر جوانها رضايت داده و بدان دلخوش مي كنند، حال  آن كه ظواهر مزبور ممكن است به سادگي در جوانها دستخوش  تغيير و تحول شوند از سوي ديگر به دليل آن كه برخي از مشكلات خاص فرهنگي جامعه، بدون چاره انديشي از سوي  مسئولان رها شده اند، اين مشكلات در روند جامعه پذيري  جوانان موءثر واقع آمده و مانع هماهنگي اهداف نظام در روند جامعه پذيري جوانان مي گردند.  به عنوان مثال، با وجود آن كه رفتار جمعي، همكاري و معاضدت در جامعه تشويق مي شوند، اما به علت دشواريهاي  خاصي كه جامعه فراروي افرادش پديد مي آورد، آنان با وجود تبليغات جامعه مبني بر ترجيح مصالح جمعي بر فردي و رفتارهاي جمعي، در برخورد با واقعيات خود را مجبور مي بينند كه به دنبال حفظ مصالح فردي خود سوق يافته و رفتارهاي فردي را جهت حل مسائل شخصيشان پيشه خود سازند.  از سوي ديگر با توجه به اينكه پيشرفتهاي فن آوري موجود جهان ما را به يك دهكده جهاني تبديل كرده است، ضرورت  دارد كه با ديد جديدي به فرهنگ جهان نگريست. در اين  فرهنگ رفته رفته دهكده اي با دو قطب شمال و جنوب پديد مي آيد كه قطب شمال(يا بالادهي ها)صاحبان فن آوريهاي  پيشرفته و قطب جنوب(يا پايين دهي ها)طبقه فرودست و كشورهاي جهان سوم هستند، كشورهايي كه در عرصه علوم،  ارتباطات و... از كمترين پيشرفتهاي ممكن برخوردار بوده اند. بنابراين به سبب تاثير قابل توجه ارتباطات در جهان معاصر، در بررسي جامعه پذيري جوان بايد همزمان با توجه به عوامل موءثر در جامعه پذيري جوان در داخل مرزهاي  خودمان، به عوامل موءثري كه در همين رابطه در خارج از مرزهاي ما قرار دارند، توجه داشته باشيم از اين رو، در تاملي كه روي مساله جامعه پذيري جوانان خواهيم داشت،  نخست به بررسي دو عامل از مجموعه عوامل آسيب زايي كه در روند جامعه پذيري جوان انقلاب اسلامي ملاحظه مي شوند،  خواهيم پرداخت با بررسي اين دوعوامل كه از آنها با عناوين" كنترل بيروني "و" مشخصه فرهنگي و ريا" ياد خواهد شد; چگونگي آسيب زايي اين عوامل در روند جامعه پذيري  بهينه جوان انقلاب اسلامي مطرح خواهد شد. در ادامه در بررسي عوامل برون مرزي كه در روندجامعه پذيري بهينه جوان  اختلال ايجاد مي كنند، مساله "تغيير مرجع ارزشي "جوان  انقلاب اسلامي از مراجع ارزشي داخل و پيوند خوردن وي به  مراجع ارزشي خارج از مرزهاي كشور را مورد مداقه قرار داده، براي بررسي آن سه مصداق "گروههاي ضدفرهنگ "، " اسطوره سازيهاي غرب" و" بازيهاي ويديويي - كامپيوتري "را به اجمال مورد بحث قرار خواهيم داد تا در نهايت با بررسي  برخي از عوامل مخل در روند مصاديق مزبور(كه تنها نمونه هايي از عوامل مخل در روند جامعه پذيري جوان  انقلاب اسلامي به شمار مي روند)به تبيين نسبي عدم توفيق  نظام در تربيت جوان با روحيه اي جمع گرا برسيم.  1- نگاهي به برخي از عوامل آسيب زاي داخلي در روند جامعه  پذيري جوان  در بررسي برخي از عوامل درون مرزي كه در روند جامعه  پذيري بهينه جوان انقلاب اسلامي وقفه و اختلال ايجاد مي كنند، در اين قسمت به بررسي دو مقوله "كنترل بيروني " و" مشخصه فرهنگي ريا" خواهيم پرداخت.  11- كنترل بيروني  جامعه شناسان و روان شناسان اصطلاح جامعه پذيري را" در وصف فراگردي به كار مي برند كه مردم از طريق آن خو گرفتن  با هنجارهاي اجتماعي را آموخته، دوام جامعه و انتقال  فرهنگ آن را از نسلي به نسل ديگر امكان پذير مي سازد"  (آبركرامبي، هيل وترنر، 1367; ماسن، 1368).  كتاب زمينه جامعه شناسي درباره دو سطح متفاوت از جامعه پذيري كه "مجاب شدن يا همنوايي عميق يا همنوايي  سطحي است "(آگ برن، نيم كوف، 1353)سخن مي گويد. ارونسون  در همين رابطه با تدقيق بيشتري متذكر مي گردد: "انواع  پاسخها به نفوذ اجتماعي عبارتند از: متابعت، همانند سازي  و دروني كردن. " اصطلاح متابعت به توصيف رفتار فردي مي پردازد كه به  منظور كسب پاداش و يا اجتناب از تنبيه برانگيخته شده  باشد معمولا" اين رفتار تا هنگامي دوام دارد كه وعده  پاداش يا تهديد و تنبيه موجود باشد همانند سازي به  اعتقاد يافتن فرد به ارزشهايي كه اختيار كرده است، اشاره  دارد، اما اين اعتقاد خيلي استوار و پابرجا نيست. يعني  اگر فرد، شخص يا گروهي را پسنديده و جالب بيابد; ارزشها و نگرشهاي خويش را با ارزشها ونگرشهاي آن شخص يا گروه  هماهنگ مي سازد دروني كردن ناظر به دروني ساختن يك ارزش  يا اعتقاد است كه عميقترين و پايدارترين پاسخ به نفوذ اجتماعي است.  اگر جزء مهم هر يك از پاسخها به نفوذ اجتماعي را بررسي  كنيم، درمي يابيم كه در متابعت جزء مهم قدرت است. قدرت  كسي كه مي تواند متابعت را پاداش داده، سرپيچي را تنبيه  كند. اما متابعت ناپايدارترين سطح نفود اجتماعي است و كمترين تاثير را بر فرد دارد، چه مردم صرفا" به سبب كسب پاداش يا پرهيز از تنبيه تبعيت مي كنند.  در همانندسازي جزء مهم جاذبه و كشش است جاذبه شخص يا گروهي كه فرد خود را با آن همانند مي كند. از آنجا كه  فرد خود را با نمونه اي همانند مي كند، مايل است كه  عقايدي شبيه به او داشته باشد.  در دروني كردن جزء مهم قابليت قبول است. قابليت قبول  شخصي كه اطلاعات را ارائه مي كند، به درونسازي انديشه ها و باورهاي مطرح شده مي انجامد.(ارونسون، 1370) با توجه به آنچه گفته شد، "همنوايي سطحي "يا" متابعت " همواره به عاملي خارجي احتياج دارد كه فرد را همرنگ و همنوا با ارزشهاي اجتماعي نگاه مي دارد. بنابراين از اين  شكل از نفوذ اجتماعي كه با اتكا به عامل خارجي تداوم  مي يابد، مي توان با عنوان كنترل بيروني مبتني بر زور يا سياسي ياد كرد.  در مقابل از نفوذ اجتماعي مبتني بر دروني شدن كه امري  پذيرفته شده و دروني بوده، تداوم يافتن آن به هيچ عامل  خارجي وابسته نيست، با عنوان كنترل دروني ياد خواهد شد.  كنترل بيروني  در كنترل بيروني اولياي تربيتي جامعه خود را موظف  مي دانند با سودجويي از روشهايي مانند تطميع، جداسازي،  تحقير و يا تهديد و تنبيه، دست به القاي هنجارها و ارزشهاي مورد نظر نظام به اذهان جوانان و ديگر اقشار جامعه زده، به دروني ساختن آنها نايل آيند، حال آنكه  توسل و تمسك به شيوه هاي مبتني بر عامل خارجي در نهايت  ارمغاني جز يك متابعت صوري و سطحي نداشته، به دروني شدن  هنجارها و ارزشهاي مورد نظر حافظان هنجارهاي نظام در اذهان جوانان نمي انجامد.  در كنترل مبتني بر تطميع، اولياي تربيتي جامعه مي كوشند تا با تطميع افراد قادر به القاي هنجارها و ارزشهاي مورد نظرشان در آنها شوند. به عنوان مثال، براي تشويق جوانان  و ديگر اقشار جامعه به فراگيري قرآن، حديث و احكام در سطح مدارس، دانشگاهها و ادارات ; مسابقات پي درپي و متعددي در اين زمينه ها برگزار مي شود، به شكلي كه حجم  اين مسابقات در قياس با برخي از زمينه هاي ارزشمند و مورد نياز جامعه، مانند خلاقيت، نوآوري و... صدها برابر بيشتر است.  در كنترل مبتني بر جداسازي يا كنترل فيزيكي، اولياي  تربيتي درصدد برمي آيند زمينه هاي احتمالي وقوع انحراف  را با حركتهاي افراطي خويش در جداسازي و تفكيك به حداقل  كاهش دهند.  به عنوان نمونه، شوراي انقلاب فرهنگي طي سالهاي اخير در يكي از مصوبات خويش خواستار تلاش در جهت تفكيك كلاسهاي  درسي دانشجويان دختر و پسر شد و يا وزارت ارشاد اسلامي  در دوران تصدي آقاي ميرسليم، به گونه اي عمل مي كرد كه  حتي برخي كلمات رمانها، كتابهاي علمي، فرهنگنامه ها و...  نيز سانسور مي شدند و يا اينكه گشتن كيف دانش آموزان در مدارس به صورت امري معمول درآمد.  در كنترل مبتني بر تحقير، برخي از مسئولان تربيتي،  فرهنگي و سياسي با اين تصور كه براي حفظ هنجارها و ارزشهاي نظام، مجاز به سودجويي از هر وسيله اي هستند، با تمسك به تحقير مخالفان، سعي در كنترل خوديها و هدايت  افراد معارض با ارزشهاي حاكم بر نظام برمي آيند. برخورد تحقيرآميز با هواداران رپ، هوي متال و گروههاي مشابه  آنها در نشريات جامعه(كه گاه آنها را به صورت سگ  دست آموز امريكاييها- صبح، شماره 67- ترسيم مي كنند)يا تحقير و توهين به آنان در سطح مدارس، روي ديوارهاي شهر و.  .. مصاديقي از اين روش برخورد به شمار مي آيند.  در كنترل مبتني بر تهديد و تنبيه، برخي از اولياي جامعه  با اعتقاد به اينكه تهديد و تنبيه حرف نهايي را در تربيت  افراد مي زنند، از گام نخست در برخورد با اقشار جوان و ديگر اقشار اجتماعي به اين عامل متوسل شده، در حد افراط از آن سود مي جويند تا طبق آرمانهاي مورد نظر نظام، به  كنترل و جامعه پذير كردن افراد نايل آيند. هستند دانش آموزاني كه مثلا" به سبب سر باز زدن از حضور در نماز جماعت مدرسه تنبيه شده، از نمره انضباط شان كم شده  يا با آنها برخورد ناشايستي شده است و يا به همين سبب هويت آنها از سوي اولياي مدرسه در برابر جمع دوستانشان،  زير سوءال رفته است.  اگر به بررسي تجربي تبعات كنترل بيروني بپردازيم، طبق  نظريه ناكامي - پرخاشگري مي توان انتظار داشت ناكاميهاي  بسياري كه با روشهاي جداسازي، تحقير، تهديد و تنبيه عارض  جوانهاي ما شده است، خود را به صورت پرخاشگري دروني و يا پرخاشگري بيروني نمايان سازند كه بررسي هاي تجربي انجام  شده دال برآنند كه هر دوي اين موارد در جوانان ما ملاحظه  مي شوند.  به اين معنا كه گذشته از جواناني كه در برخوردهاي يكطرفه  اولياي تربيتي، فرهنگي و سياسي نظام، پذيرش كاملي نسبت  به القائات آنان نشان مي دهند(و اين مساله به رشد كاذب آنها مي انجامد)هر دو حالت پرخاشگري دروني و بيروني در جوانان ملاحظه مي شود. به اين معنا كه برخي از جوانان در برخورد با ناكامي، پرخاشگري خويش را متوجه خود كرده، به  درگيري دروني با خودشان مي رسند. از سوي ديگر جواناني هم  وجود دارند كه احساس ناكامي خويش را با پرخاشگري بيروني  جبران مي كنند. يعني يا لجاجت ورزيدن را پيشه خويش  مي كنند و يا آنكه فراتر از اين مساله، دست به ضديت  ورزيدن با مذهب يا سياستهاي حاكم بر نظام مي زنند، چرا كه به زعم آنها ناكاميشان ريشه در موارد اخير دارد.  البته در برخي از موارد انعكاس ناكامي افراد ممكن است به  صورت رفتارهاي رياكارانه ملاحظه شود كه ظاهرا" اين مساله  بيشتر فرهنگي بوده، در فرهنگ ايران بيشتر ملاحظه مي شود.  در ادامه، پس از بررسي "رشد كاذب" كه يكي از تبعات شاخص  كنترل بيروني است، از" ايجاد درگيريهاي دروني فرد" كه  همان پرخاشگري پنهان به شمار مي رود و" سوق يافتن به طرف  ريا و نفاق "و دو مقوله "به مقاومت واداشته شدن افراد" و " ضديت ورزيدن با مذهب" كه همان پرخاشگري بيروني به شمار مي روند، ياد شده و در نهايت از شكستي كه فراروي كنترل  بيروني قرار گرفته است، ياد خواهد شد.  يكي از مهمترين پيامدهاي كنترل بيروني "رشد كاذب" افراد است. در اين حالت افراد به شكل يكطرفه پذيراي القائات  اولياي تربيتي، سياسي، فرهنگي و اجتماعي هستند كه با آنها روبه رويند. بالطبع در چنين وضعيتي افراد فرصت  شكوفايي دروني و انتخاب شخصي خويش را از دست داده، امكان  شكل دادن به شخصيت مستقل خويش رانخواهند يافت.  بنابراين در شرايط اخير، افراد بيشتر از آنكه خود به  هويتشان شكل دهند، خويشتن خويش را در دسترس ديگران قرار داده، چگونه بودن و شدنشان را آنان برايشان رقم مي زنند.  در وضعيت اخير هويت افرادي كه توسط ديگران بنا شده است،  با هويت افرادي كه در طول زمان به تدريج توسط خودشان شكل  گرفته و ساخته شده است، تفاوت معناداري دارد. افراد اخير كه در نهايت خويشتن آنها به آنها تحميل شده است، مانند كساني كه خود به هويت خويش شكل داده اند، نيست و آنها در شدايد و سختيها به دفاع از خويشتن خويش نخواهند پرداخت.  در اين حالت آنها به سادگي تغييراتي را كه در حول و حوش  خويشتن بيگانه شان پديد خواهد آمد، پذيرفته به رنگ روز درخواهند آمد. به تعبير ديگر" اين افراد در مرحله ديگر پيروي اخلاقي باقي خواهند ماند و به دوره خود پيروي  اخلاقي كه مرحله متعالي تر تحول اخلاقي است، نايل  نخواهند شد"(منصور، دادستان، 1373; منصور، دادستان،  1374).  به دنبال توقف تحول اخلاقي فرد، در رشد شخصيتي و اجتماعي  وي نيز وقفه ايجاد خواهد شد. افراد ديگر پيرو در زندگي  خويش در غالب موارد تابع نظر ديگران بوده، طبق ميل و خواسته آنها رفتار مي كنند و البته كمترين مواجهه فرد ديگر پيرو با افكاري معارض با آنچه به وي القا شده است،  مي تواند موجد بيشترين تحولات ممكن در وي گردد.  نكته مهمي كه در همين رابطه تذكر آن ضرورت دارد، مساله  بيروني شدن انگيزه هاي دروني فرد است. به اين معنا كه  وقتي جواني براي فراگيري قرآن، حديث، احكام و... دايم  جايزه بگيرد، ممكن است در كوتاه مدت تلاش بسياري از خويش  نشان داده، مسئولان امر از پيشرفت سريع وي شادمان گردند.  اما در بلندمدت نتيجه اي عكس حاصل مي آيد، زيرا جواني كه  به طور دايم با جايزه گرفتن به فراگيري دين دعوت شده است،  با اين عامل شرطي شده، در ذهن خويش به اين جمع بندي  مي رسد كه فراگيري قرآن همواره با جايزه اي براي وي توام  است، ولي پس از گذشت دوران مدرسه، وقتي ديگر در برابر قرآن خواندن يا حديث ياد گرفتن جوان جايزه اي وجود ندارد،  وي به سختي حاضر خواهد بود كه به حفظ و فراگيري قرآن،  حديث و احكام مذهبي بپردازد. به تعبير ديگر اگرچه در كوتاه مدت جوايز مختلف و رنگارنگ مشوق جوان در حفظ و فراگيري مواد مزبور خواهد شد، اما در بلندمدت همين عامل  كه به بيروني شدن انگيزه دروني فرد انجاميده است، سبب مي شود با نبود انگيزه بيروني رفتار مورد نظر از وي سر نزده، محقق نشود، حال آنكه اگر افراد در تشويق و شرطي  كردن حفظ و فراگيري قرآن و حديث مانند دوران پيش از انقلاب، وجود نداشت ; انگيزه دروني افراد محرك آنها در فهم مباحث ديني بود و اگرچه آنها به دليل فراگيري تدريجي  مفاهيم مذهبي، از رشدي يكباره و سريع برخوردار نبودند،  اما انگيزه دروني آنها آنان را همواره نسبت به فهم  مفاهيم ديني تشويق و ترغيب مي كرد.  ايجاد درگيري دروني در فرد، يكي ديگر از تبعات كنترل  بيروني به شمار مي رود. به اين معنا كه گاه اولياي  تربيتي بدون توجه به زيرساختهاي اقتصادي - اجتماعي جامعه  كه امكان رفتار اخلاقي و اخلاقي بودن را محدود مي كند،  با القاي ارزشهايي در اوج آرمانگرايي ممكن به اذهان  جوانان، از آنها مي خواهند تا بر همين مبنا رفتار كنند،  حال آنكه به دليل نبود بستر مناسب براي تحقق رفتارهاي  آرمانگرا، انتظار سر زدن رفتارهاي آرمانگرايانه از جوانان امر دشواري است به عنوان مثال، موعظه كردن در پرهيز از كوچكترين گناهها، براي جواني كه مي داند شايد تا بيست سال پس از بلوغش قادر به ازدواج نخواهد بود، به  نظر نمي رسد كه چندان راهگشا باشد.  سوق يافتن به سمت ريا و نفاق، يكي از ديگر تبعات كنترل  مبتني بر زور به شمار مي رود. يعني افرادي كه در شرايط ارعاب و تهديد، مجبور به پذيرش برخي از آرا و عقايد شده،  ملزم به رفتار بر همان منوال مي شوند، گاه به دليل عدم  اقناع يا نداشتن اعتقاد قلبي به عقايد پيش گفته، سعي  مي كنند با پيشه كردن رفتار رياكارانه و يا منافقانه،  عرصه اي براي بروز افكار خويش فراهم آورند. به عنوان  نمونه، وقتي اولياي مدارس دانش آموزانشان را به زور به  نماز خواندن وا مي دارند، جمع كثيري از همين شاگردان،  بدون وضو يا با نيت نماز خواندن از ترس ناظم، نماز مي گزارند.  گاهي از اوقات تبعات كنترل بيروني خود را به صورت  پرخاشگري بيروني و آشكارا يعني به صورت رفتارهاي  لجاجت آميز و حتي تضاد ورزيدن با مذهب و سياستهاي حاكم  بر نظام نشان مي دهند روحيه سركش و عصيانگر جوان گاه  سبب مي شود برخي از جوانها در برابر تحميلهايي كه از سوي  اولياي تربيتي، فرهنگي، سياسي و اجتماعي نظام انجام  مي گيرد، برخلاف اقشاري كه در برابر زور خارجي تن به  پذيرش يا پذيرش رياكارانه مي دهند يا به بهاي درگيري  دروني با خويش، پذيراي آن مي شوند، در برابر تحميل دست  به مقاومت بزنند.  ساده ترين نوع مقاومت، توسل به لجاجت ورزيدن است كه ممكن  است جوانان در برخورد با روابط مبتني بر زور آن را پيشه  خويش سازند به عنوان نمونه، اگر پسري توسط آمرين به  معروف در برابر دوست دخترش كتك بخورد ممكن است با به كار بردن چفيه، تسبيح، كوله پشتي بسيجي و.. در كنار ظواهر نامناسب خويش، توهين به نمادهاي مورد احترام نظام را پيشه خويش سازد.  برخي از جوانها در برابر تحميل افكار و عقايد مسئولان  نظام احساس ناكامي كرده، ناكاميشان را به صورت پرخاشگري  بروز مي دهند. به اين معنا كه اگر جواني مسئول ناكامي  خويش را تحميلهاي نارواي مذهبي يا سياسي نظام پنداشت،  آنگاه ممكن است پرخاش خويش را متوجه همين موارد سازد.  به عنوان مثال، وقتي در برخي از خيابانها به اسم امر به  معروف و نهي از منكر، برخوردهاي خشن و تندي با برخي  ازجوانها مي شود نبايد تصور كرد كه آنها به سادگي اين  صحنه هاي ناگوار را به فراموشي بسپارند. برخي از شديدترين پرخاشگريها به دين و حكومت از سوي همين افراد و در تلافي همان كارها انجام مي پذيرد.  ادامه دارد 
