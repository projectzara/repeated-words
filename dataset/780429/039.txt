   * گسترش روزافزون زبانهاي اروپايي در ميان ملل اسلامي  رهاوردي بس تلخ تر از استعمار گذشته براي آنان داشت  * درهاي مساجد به عنوان مامن و مركز گردهمايي مسلمانان  همه جا به روي مسافران گشوده بود و در راه ماندگان با برخورداري از عنوان "ابن سبيل "تقريبا" هيچگاه احساس  درماندگي در سفر نمي كردند جستار گشايي: مفهوم امت اسلامي بيش از آنكه واقعه اي را در زمان و جغرافيايي خاص مورد اشاره قرار دهد، رويكردي  اخلاقي به مردم مسلمان دارد. بر همين بنياد است كه  قرنهاي ابتدايي پس از تولد اسلام و بعثت پيامبر اكرم(ص) ملاك و معيار اصلي، گوهر اخلاقي بود كه در متن تعاليم  قرآني به عنوان قانون اساسي و روح ساري و جاري در امت  مسلمان مستتر است.  با چنين پيش زمينه اي مرزهاي جغرافيايي از ميان برداشته  و دانشمندي به مانند غزالي در بغداد كتابي در رد فلسفه  مي نگاشت و ابن رشد در اندلس به آن پاسخ مي داد و از همين تعاطي و گفت وگوي بين انديشه ها، پايه و مايه تمدن  اسلامي روزبه روز قوي تر و استوانه هاي آن تا اقصي نقاط سربركشيد و باليد. نوشته زير تمدن اسلامي را از زاويه اي  فراجغرافيايي نگريسته و بر همين بنياد آن را بسط و توسعه  داده است. به همراه شما خوانندگان گرامي اين نوشته را مي خوانيم.  گروه معارف  عصر گسترش و حاكميت تمدن اسلامي بر بخش بزرگي از جهان  روزگار خود، يكي از درخشان ترين دوره هاي زندگي بشر را شكل مي دهد تمدن اسلامي كه يكي از طولاني ترين تمدنهاي  بشري شناخته شده است، برخلاف تمدنهاي پيش از خود و تمدن  معاصر غربي كه پس از آن رواج يافت، معجزه اي بود نه  محصور در يك منطقه و محدود به يك نژاد، كه به شكلي منحصر به فرد، تمدني بود برپايه انديشه، اعتقاد و دين. مركز اين تمدن نه عراق بود و نه شام. مركز آن قرآن بود و روح  اسلامي كه در سراسر آن جوشش و جريان داشت. در دل اين  تمدن، مفهومي به نام "امت اسلامي "تا حد زيادي فرصت بروز و ظهور يافته بود، اين مفهوم به اين معني بود كه همه  مسلماناني كه در اين گستره جغرافيايي و زير پرچم اين دين  مبين قرار مي گرفتند، فارغ از نژاد و قبيله و رنگ و زبان،  همه عضو يك خانواده به شمار مي رفتند و در هر جايي از اين سرزمين قدم مي نهادند خود را در وطن خويش و ديار خويش مي يافتند.  در اين راه، نهادها و تعاليم درخشان اسلام تسهيلات  بي شماري براي تحقق اين مهم به وجود مي آورد. درهاي  مساجد به عنوان مامن و مركز گردهمايي مسلمانان همه جا به  روي مسافران گشوده بود و در راه ماندگان با برخورداري از عنوان" ابن سبيل "تقريبا" هيچگاه احساس درماندگي در سفر نمي كردند. توسعه اين منطق و تبديل شدن آن به يكي از ارزشهاي فرهنگي حاكم، به دنبال تشويق قرآن به علم دوستي  و علم طلبي و همچنين وجود آياتي در اين كتاب مبني بر تشويق به سير در زمين، سبب تحرك شگرف مسلمانان در دل  سرزمين هاي اسلامي شد تا آنجا كه در پرتو اين تمدن در مصر يك خراساني حكومت مي كرد و در هند يك ترك. غزالي در بغداد كتابي در رد فلسفه مي نوشت و ابن رشد در اندلس به  آن پاسخ مي داد. يك شيخ ترمذي يا بلخي در قونيه و دمشق  مورد تكريم و احترام عامه مي شد و يك سياح اندلسي در ديار هند عنوان قاضي مي يافت. همه جا، در مسجد، مدرسه،  خانقاه، در بيمارستان از هر قوم مسلمان نشاني بود و يادگاري، اما بين مسلمانان نه اختلاف جنسيت مطرح بود نه  اختلاف تابعيت. همه جا يك دين بود و يك فرهنگ: فرهنگ  اسلامي كه في المثل زبانش عربي بود، فكرش ايراني، خيالش  هندي بود و بازويش تركي. اما دل و جانش اسلامي بود و انساني.(1) آنچه در آفرينش اين حماسه بيش از همه نقش داشت، بي شك  محوريت قرآن بود به عنوان قانون اساسي اين تمدن و روح  ساري و جاري در آن و به دنبال آن البته سايه افكني زبان  اين كتاب آسماني يعني عربي بر بيشتر مراودات و ارتباطات  ميان مسلمانان، به ويژه آنجا كه سخن از دين بود و انديشه  و فرهنگ و دانش. اگر ايرانيان را يكي از اقوامي بدانيم  كه در خلق اين معجزه بيشترين سهم را داشته اند، به سادگي  مي توان حاكميت زبان عربي را بر ادبيات اين تمدن، به  عنوان زبان دانش روز دريافت. بي شك همين كتاب واحد و زبان واحد بود كه هويتي واحد را براي همه مسلمانان به  ارمغان آورده و اين نشاط و تحرك بي نظير را موجب گشته  است.  البته مسلمانان براي سير در زمين به اين حد نيز بسنده  نكردند و براي برآوردن نيازهاي سياسي، نظامي و تجاري خود در سطح جهان و مهمتر از همه تبليغ دين كه برعهده يكايك  آنان گذاشته شده بود، پا را از سرزمين هاي اسلامي نيز فراتر گذاشتند و همين امر سبب گسترش روزافزون و معجزه آساي اسلام در سراسر جهان و حتي ژاپن شده بود، كه  از راه زمين و خشكي هم تا تبت و آسياي مركزي و چين معرفت  خودرا بسط داده بودند. در واقع پنج قرن قبل از ماركوپولو،  يك سياح مسلمان - سليمان تاجر- از چين ديدن كرد و وصف  مشهودات او در روايت ابوزيد سيرافي باقي است...  قديمي ترين اطلاعات جغرافيايي در باب روسيه گزارش  ابن فضلان است كه از جانب المقتدر خليفه عباسي به دربار شاه بلغار رفته است و گزارش او در معجم البلدان ياقوت  نقل شده است. المهلبي در سال 370 هجري در كتابي كه براي  خليفه العزيز بالله فاطمي نگاشت، توصيف دقيقي از بلاد سودان نوشت كه تا آن وقت بي سابقه بود. در حدود سنه 400 هجري يك دريانورد مسلمان با سفينه اي هندي حتي سواحل  آفريقاي جنوبي را ديد. از طريق دريانوردان مسلمان درياي  سند قسمتي از سواحل چين تا كره مورد سياحت قرار گرفت و قرنها قبل از اروپاييها، مسلمين ژاپن را شناختند... بعضي  از جغرافيدانان اسلام، ظاهرا" از روي فرضيات يا اطلاعات  هندوان، قرنها پيش از كشف قاره امريكا برخوردند به اينكه  در آن سوي نيمكره مسكون هم بايد خشكي باشد و همين فرضيه  بود كه وقتي به كريستف كلمب رسيد وي را به كشف قاره جديد رهنمون شد.(2) به هر حال اين دين مبين همانگونه كه آمدگاه از طريق  سياحان، گاه به وسيله دانشمندان و مبلغان رسمي دين، گاه  با حضور نظاميان مسلمان در ميان ديگر مردم جهان و گاه  حتي از راه بازرگانان و مهاجران براي جهانيان به سوغات  برده شد و اين گونه بود كه مفهوم امت اسلامي در پهنه  گسترده اي از گيتي به بار نشست.  متاسفانه با بروز سستي در پيكره اين تمدن بزرگ و سرانجام  روبه نابودي گذاشتن آن، رابطه ميان ملل مسلمان نيز به  دنبال آن روبه كاهش و سردي گذاشت. با گسترش استعمار و اعمال مرزبندي قراردادي در سراسر قلمرو پيشين حكومت  اسلامي" كشور- ملتها" بوجود آمدند و از آن هويت واحد اسلامي كه در پرتو قرآن شكل گرفته بود، جز نامي باقي  نماند. با شروع دوره استعمار نو، زبان اربابان جديد جهان،  يعني زبانهاي انگليسي و فرانسه حتي در خود كشورهاي عربي  جايگزين زبان عربي شد، تا آنجا كه امروزه تنها 21% جمعيت  مسلمانان به زبان عربي گفتگو مي كنند كه ساكنان 18 كشور را تشكيل مي دهند. اين در حالي است كه 1/15% ملل مسلمان  به يكي از دو زبان فرانسه و يا انگليسي و 5/1% نيز به  يكي از ديگر از زبانهاي اروپايي تكلم مي كنند20/14% هم  علاوه بر زبان خاص خود، به يكي از زبانهاي اروپايي  نيزصحبت مي كنند.(3) گسترش روزافزون زبانهاي اروپايي در ميان ملل اسلامي  رهاوردي بس تلخ تر از استعمار گذشته براي آنان داشت.  آشنايي با زبانهاي اروپايي در كنار توسعه خارق العاده  رسانه هاي گوناگون جمعي در سراسر جهان، مسلمانان را شيفته تصوير ايجاد شده به وسيله اين رسانه ها از تمدن  غربي ساخت و روحي از نااميدي، وازدگي و احساس حقارت از گذشته خويش در كالبد نيمه جان آنان دميد. حاصل اين  شيفتگي در برابر فرهنگ بيگانه در دوران حكومت  فن آوري هاي نوين، چيزي نبود جز كاهش بيش از پيش ارتباط ميان كشورهاي اسلامي و از بين رفتن آن همه عزت و شوكت كه  در پناه هويت واحد اسلامي و در قالب مفهوم امت اسلامي  شكل گرفته بود. متاسفانه گسترش فن آوريهاي نوين به ويژه  در زمينه رسانه هاي جمعي و وسايل ارتباطي نيز با آن كه  مي توانست به عنوان ابزاري نيرومند و جديد در دست  مسلمانان، در جهت احياء همبستگي پيشين ميان آنان موءثر افتد، به سبب كوتاهي دولتهاي اسلامي در اين امر، و شايد هم غلبه برخي ويژگيها در اين فرآورده هاي غربي كه  استفاده مسلمانان را از تمامي امكانات آن محدود و مقيد مي كند، نه تنها هيچ كمكي به احياء مفهوم امت اسلامي در ميان كشورهاي مسلمان نكرد، كه به دليل استفاده بي حد و حصر اين كشورها از محصولات و توليدات غربي، رابطه ياد شده روز به روز به سستي و ضعف گراييد. در چنين وضعيتي با توجه به سابقه فرهنگ شفاهي در ارتباط ميان مسلمانان به  نظر مي رسد بازگشت به نقطه قوت آنان در ايجاد ارتباط،  يعني استفاده از رسانه هاي سنتي و رايج در دوران تمدن  اسلامي و تلاش براي تكامل پخش و به روز نمودن آن، يكي از راههاي پيشنهادي براي نجات مسلمانان از تار و پود فن آورانه دوران حكومت رسانه هاي جمعي در جهان معاصر باشد. تاكيد بر جنبه هاي انساني ارتباط به ويژه آنگونه  كه در ارتباط ميان فردي يا ارتباط مستقيم و رودررو به  چشم مي خورد، مي تواند نقطه آغازين مناسبي براي اين امر باشد.  از سويي با توجه به اختلافات فرهنگي موجود ميان مسلمانان  در كشورهاي مختلف اسلامي كه به شرايط اقليمي، اقتصادي،  سياسي، اعتقادات خاص مذهبي و سابقه تاريخي هر ملت باز مي گردد، علي رغم وجود عنصر وحدت بخش اسلام در تعريف  هويت هريك از آنان تاكيد بر فراگرد ارتباط ميان فرهنگي  نيز در اين ارتباط ميان فردي ضروري به نظر مي رسد. اهميت  اين نكته از آنجا ناشي مي شود كه با توجه به چهره به  چهره بودن اين نوع از ارتباط، بروز هرگونه اختلال در جريان آن مي تواند به قطع كلي فراگرد ارتباطي بيانجامد يا حتي در برخي موارد پيامدهاي زيانبارتري را به همراه  داشته باشد در مقابل، باز با توجه به رودررو بودن  ارتباط و امكان استفاده از بازخور، در نظر گرفتن معاني و ويژگي هاي فرهنگي طرف مقابل ارتباط، مي تواند در جريان  آن تسهيل قابل توجهي به وجود آورد و اين فراگرد را به  ايجاد همدلي بيشتر رهنمون گردد.  گستره اين نوع ارتباط به افراد و زمينه هاي مختلفي كشيده  شده است. برخي از اين افراد عبارتند از: پژوهشگران،  دانشجويان در حال تحصيل در سرزميني غير از سرزمين مادري،  ديپلماتها و نمايندگان كشورهاي مختلف در ديگر كشورها،  كارمندان سازمانها و شركتهاي بين المللي، كارگران،  هنرمندان، مهاجران و پناهندگان سياسي، مستشاران نظامي،  شركت كنندگان در مسابقه هاي بين المللي، اقليت هاي قومي  درون يك كشور و سرانجام جهانگردان.  نظر به آنچه از نقش سير وسياحت و جهانگردي در ايجاد، حفظ و گسترش تمدن اسلامي بر پهنه گيتي در برهه هاي طولاني از عمر تمدن هاي انساني گذشت، به نظر مي رسد با بررسي و تحليلي دقيق تر از اين پديده بتوان از آن در جهت رسيدن  به اهدافي كه پيش از اين ذكر شد و احياء مجدد تمدن  اسلامي و مفهوم امت اسلامي و بازگرداندن عظمت و شوكت  پيشين به مسلمانان از راه متحد ساختن آنان بهره جست اين  معني البته به توضيح كوتاهي نياز دارد.  در جهان اقتصادزده امروز و در واكنش حيرت زده از درآمد سرشاري كه دردهه هاي اخير از راه جهانگردي و جهانگردپذيري نصيب كشورهاي صنعتي جهان گرديده است و به  پيروي از اشتباهي تاريخي كه رشد اقتصادي را معادل توسعه  دانست و در سياستگذاري ها، تنها زماني جنبه هاي فرهنگي  را لحاظ كرد كه سود اقتصادي از آن بدست آيد، تا پيش از اين سنت علمي و اجرايي بر اين بوده است كه به جهانگرد اصالتا" به عنوان يك پديده اقتصادي مربوط به دوران پس از پايان جنگ دوم و جهاني شدن اقتصاد نگريسته شود و البته  به سبب نزديكي دو شاخه اقتصاد و مديريت از ميان دانشهاي  مطرح در جهان معاصر، ورود در جزئيات آن به عهده دانش  مديريت گذاشته شود همانگونه كه گذشت، مي دانيم بسيار پيش از ظهور انواع جديد جهانگردي مانند جهانگردي تفريحي،  كه در جاي خود به اين دليل كه شكل ويژه اي از جهانگردي  به طور كلي است، شايسته توجهي ويژه نيز مي باشد. اين  فعاليت به عنوان يك ارتباط بين فرهنگي در جهان بشريت  وجود داشته و منشا آثار بسياري در تولد و گسترش تمدنها بوده است. اين ارتباط بين فرهنگي در جهت ايجاد آشنايي  ميان ملتهاي جهان با ويژگيهاي مثبت كه جنبه هاي اقتصادي،  مديريتي، سياسي و امنيتي نيز در آن لحاظ مي شود.  نقش ارتباطي جهانگردي در جهان معاصر و برتري آن بر رسانه هاي جديد از لحاظ توان و ارزش ارتباطي به ويژه  آنجا كه بستر و گفتمان حاكم بر ارتباط، رنگ و بويي  فرهنگي و ديني دارد، كاملا" مشخص است.  در اين نوع از ارتباط به جاي رسانه هاي بي جان، با انسان  به عنوان رسانه اي بسيار پيچيده و كارآمد همراه با تمام  امكانات ارتباطي ويژه آن مواجهيم. در جهانگردي برخلاف  ديگر انواع ارتباطات نه تنها پيام كه تمام نظام ارتباطي  با همه ويژگي هاي انساني و فرهنگي آن جابه جا مي شود. در اين ارتباط هم پيام و هم كانال هر دو انسان است. در ارتباط بين فرهنگي كه از مجراي جهانگردي به وقوع  مي پيوندد، انسان مركز ارتباطات و در همين حال مي تواند بقيه نظامهاي ارتباطي را نيز از قبيل كتاب، با خود همراه  كند و مجموعه آن ارتباط را تكامل بيشتري بخشد.  از سوي ديگر، اين نوع از ارتباط، يك ارتباط چهره به چهره  با تمامي مزاياي خاص آن است. در اين نوع ارتباط، باز خور به شكلي بسيار كامل تر و در عين حال با سرعتي بسيار بيشتر به ارتباط برقراركننده مي رسد و از اين جهت ارتباط رودررو با ديگر ارتباطات قابل مقايسه نيست، چرا كه  ارتباط بدون بازخور به يك ارتباط يك سويه تبديل مي شود كه به سختي مي توان به آن نام ارتباط نهاد در ارتباط بين فرهنگي و بين فردي مثل جهانگردي مي توان ميان  جنبه هاي مثبت ارتباط ميان فردي و جنبه هاي مثبت ارتباط جمعي جمع نمود و از مزاياي هر دو نوع ارتباط بهره جست.  در جريان جهانگردي بين المللي، ارتباط رودررو و بدون  واسطه با استفاده از تمامي حواس انساني صورت مي پذيرد.  اين ارتباط همچنين يك ارتباط دو سويه است كه در آن امكان  ارسال و دريافت بازخور با سرعتي بسيار زياد وجود دارد و براي تحقق آن نيازي به افراد، سازمانها و نهادهاي  اجتماعي به شكلي كه در رسانه ها متصور است، نمي باشد. از سويي ديگر با توجه به حجم گسترده اين جريان در سطح  بين المللي كه آن را در رديف سه صنعت نخست جهان قرار داده است، نمي توان ادعا نمود كه در تحت پوشش قرار دادن  افراد مختلف و بسيار در يك زمان در رتبه اي پس از رسانه هاي جمعي جديد قرار داشته باشد.  از آنچه گفته شد و با توجه به اينكه متاسفانه تاكنون  جهان اسلام نتوانسته است جاي پاي مناسبي در اين صنعت باز كند كوششي دو چندان مي طلبد كه متوليان صنعت جهانگردي در كشورهاي اسلامي توجه خويش را معطوف مبادلات جهانگردي بين  كشورهاي جهان اسلام نموده و بتوانند از حجم عظيم حركت  جهانگردان مسلمان به نفع همگرايي عالم اسلامي و احياء مجدد تمدن اسلامي استفاده نمايند و از اين راه عايدات  اقتصادي كلاني را بين دول اسلامي به چرخش درآورند. با نگاهي به آمار و ارقام جهانگردي بين المللي درمي يابيم  كه سهم جهان اسلام با آن همه مواهب و امكانات از درآمدهاي حاصل از صنعت جهانگردي بسيار ناچيز و حدود 7%  مي باشد اينجاست كه باز مي گويم لازم است كشورهاي  اسلامي با مشاركت همديگر چاره اي بايسته بيانديشند.  منابع:  1- زرين كوب، عبدالحسين(1362)، كارنامه اسلام، تهران،  موسسه انتشارات اميركبير.  2- محسنيان رادمهدي(1376)، ارتباط جمعي در كشورهاي  اسلامي(گزارش تحقيق براي درس ارتباط جمعي در كشورهاي  اسلامي)، نخستين دوره فرهنگ و ارتباطات دانشگاه امام  صادق(ع).  3- معتمدنژاد، كاظم(1371)، وسايل ارتباط جمعي، تهران،  دانشگاه علامه طباطبايي.  محمدرضا عبدالرحيمي 
