 عارفان راز و ديدگاه مولانا جلال الدين بلخي  نويسنده: دكتر عليقلي محمودي /بختياري ناشر: انتشارات  رهياب، چاپ /اول 1377 قيمت 2400 تومان، 455 صفحه  كتاب" عارفان راز" با مقدمه اي مبسوط درباره كتاب" زايش  دوباره" كه قريب چهار سال قبل منتشر شده بود، آغاز مي  شود.  پيشگفتار كتاب پيشين اثر" اريك فروم "روانشناس بنام  آلماني است كه در آن ضمن تمجيد از مولانا مي نويسد:  " مولانا، نه تنها يك شاعر، يك عارف و يك بنيادگذار آيين  و نحله مذهبي بود، بلكه مردي با بينش ژرف در طبيعت و سرشت انساني است... " فروم در اين مقدمه به درستي بين صوفي و صوفيه و عرفان و عرفا تميز و تفكيك قايل شده است. اين رويكرد با نگاه  عارفان راستين ايراني كه صوفي را در كنار زاهد و مدعي و واعظ.. جاي داده و از آنان كناره گرفته اند همخواني و همراهي دارد.  عارفان راز ضمن تعريفي از عرفان در بخش كرامات به عرفايي  چون، اويس قرني، حسن بصري، حبيب عجمي، رابعه بلخي،  ابراهيم ادهم، ذوالنون مصري، بايزيد بسطامي، عبدالله  مبارك، سفيان ثوري، عبدالله ستتري، ابوسعيد ابوالخيرو...  مي پردازد و سپس به سعدي و فراز و فرود سخن او مي پردازد.  نمايشنامه هاي مولانا و شرح و بسط داستانهاي "پيل در تاريكي" و" شير و گاو و روباه "و داستان "مردم شهر سبا"  به همراه "غزالي و ابن صلاح شهرزوري "بخش ديگر كتاب را تشكيل مي دهد.  ارائه چند داستان پندآموز اخلاقي از مولانا و سپس،  بازگشت به عارفان راز و در نهايت گرايش به عقل و خرد و شناختن مدعي با چند داستان ديگر مطالب نهايي كتاب را شكل  مي دهد نكته انتقادآميز براين اثر نخست نحوه صفحه آرايي  و فصل بندي عناوين داخلي كتاب است كه در معيارهاي يك  ناشر ابتدايي نيز نمي گنجد و همين امر خواننده حرفه اي  را در پيگيري فصول دچار سردرگمي و اغتشاش فكري مي نمايد،  ضمن آنكه در مقدمه، نويسنده با اشاره به مقدمه اي كه  مرحوم" فروم "براثر ارزشمند زنده ياد آراسته زده است و نويسنده" عارفان راز" آن را در كتاب خود با شرحي و بسط آورده ابهامات فراواني ديده مي شود كه تفصيل آن مقاله اي  ديگر را مي طلبد.  مثنوي معنوي(چاپ تازه) ناشر: نشر /ثالث سال /چاپ 1378 به تصحيح و كوشش: رينولد نيكلسون و مقدمه: شادروان استاد بديع الزمان /فروزانفر بها3200 تومان  بي گمان" مثنوي معنوي "سروده جلال الدين محمد بلخي بزرگ  رهپوي عرفان اسلامي - ايراني را مي توان در شمار بزرگترين  حماسه هاي عرفاني جهان و در كنار شاهكارهاي همانندي  چونان بهگود گيتا، اوپانيشاد، رامايانا، دائودجينگ،  مهاباراتاو.. گذارد. روان شورآفرين مولانا سرچشمه هاي  پاك قرآن ومعارف اسلامي و نيز جهان بيني ايراني و عرفان  گنوسيستي را در پيوندي رازآميز با پير و مراد و شمس خويش  به هم درآميخته و به تشنگان حقيقت، عشق، زيبايي، انسان،  معرفت، محبت و دوستي عرضه مي دارد مثنوي به گونه اي  شرح و گسترش نخستين پرده آن ; ني نامه است. ني تمثيلي از جان مولوي بويژه و به گونه اي عام جان انساني است كه از روشناي سراپرده ديدار جانان به ديار بيكسان و تاريكناي  ماده فروفرستاده شده است. چونان شاهزاده پارتي كه در جستجوي مرواريد جان به گشت و گذاري دهشتناك تن داد و چونان گيلگمش به دنبال اكسير جاودان زندگي تن به سختيها و خطرات داد، مولانا در مثنوي سرگذشت انسان دور افتاده  از بنيان راستين و حقيقي خويش را به تصوير كشيده و اينكه  براي رسيدن به پناهگاه نخستينش چه دشواري ها، رنجها،  پالايشها و آلايشهايي را بايد در بوته آزمون گذارد.  مثنوي داستان اين سير و گشت بي پايان انساني است و به راستي اگر شاهنامه فردوسي حماسه ملي و قومي ايرانيان  است، مثنوي حماسه روحي و معنوي مردمان اين ديار را رقم  مي زند. چاپ جديد مثنوي معنوي به همت انتشارات ثالث  روانه بازار كتاب شده است. مثنوي پژوهان و دردآشنايان  مولانا، تصحيح رينولد نيكلسون، ايرانشناس و مثنوي شناس  انگليسي را در باب مثنوي مولانا، ارج گذارده و اعتباري  شايان براي آن قايل هستند. استاد نيكلسون با مراجعه به  نسخه هاي معتبر و آشنايي با سبك بياني و انديشه هاي  مولانا و سبك شناسي آثار ادبي زمانه وي اقدام به تصحيح  اين اثر سترگ نموده است. چاپ حاضر، نيز دربردارنده  ديباچه اي از شادروان استاد بديع الزمان فروزانفر است كه  در آن نكات شايان توجهي را درباره زندگي سراسر حماسه  مولانا يادآور شده است. استادفروزانفر از پيشگامان و برجستگان مثنوي پژوهي و مولوي شناسي در ايران است.  چنانكه هنوز پس از گذشت چند دهه از نوشتن تفسير بخشي از مثنوي و كتاب زندگينامه مولوي و ماخذ داستانها و تمثيلات  مثنوي، حرف اول را در مولوي شناسي مي زند.  كتابخانه معارف 
