 كشور ايران با توجه به تنوع اقليمي يكي از مهم ترين  منابع تنوع زيستي كره زمين به شمار آمده و از اين نظر بخش مهمي از ذخيره گاه هاي زيستكره را در خود جاي داده  است. براي آشنايي با مفهوم ذخيره گاه هاي زيستكره و نيز معرفي اين ميراث طبيعي بشر در كشورمان مقاله اي را كه  توسط يكي از كارشناسان قديمي محيط زيست در ايران نوشته  شده است، به نقل از فصلنامه صلح سبز براي شما برگزيده ايم.  مهندس هنريك مجنونيان  فرهنگ حفاظت از محيط زيست طبيعي از سال 1976 در كنار ساير تدابير و اشكال حفاظت رايج در جهان نظير پاركهاي  ملي، پناهگاههاي حيات وحش و مناطق حفاظت شده، مفهوم  نويني از حفاظت و مديريت مناطق با ارزش طبيعي را به نام  ذخيره گاه هاي زيستكره تجربه كرده است.  ذخيره گاه هاي زيستكره، يا به تعبير ديگر اندوختگاههاي  زيست سپهري، براي حل تعارض بين انسان و طبيعت و رفع  نارساييهاي اشكال حفاظت مرسوم پا به عرصه وجود نهادند.  اهميت اين نوع مديريت مناطق طبيعي گرچه در ابتدا بسيار كم رنگ به نظر مي رسيد، ولي در طول نزديك به دو دهه، به  عنوان نقطه عطفي در مضمون حفاظت، به سرعت روبه رشد و تكامل گذاشته اند و در سطح فراگيري گسترش پيدا كرده اند.  امروزه ذخيره گاه هاي زيستكره به عنوان مطلوبترين شكل  حفاظت از تنوع زيستي در واحدهاي اكولوژيك نمونه تلقي  مي شوند. به علاوه، به اعتقاد بسياري، ذخيره گاه هاي  زيستكره تنها راه عينيت بخشيدن به مفهوم استفاده چند جانبه از قابليتهاي مختلف مناطق تحت حفاظت به شمار مي روند. كشور ايران از جمله كشورهاي پيشگامي بود كه در سال 1976 در شكل گيري نخستين گروه از ذخيره گاه هاي  زيستكره يونسكو مشاركت فعال داشت و 9 منطقه را به پروژه  شماره 8" برنامه انسان و كره مسكون "اهدا كرد تا نخستين  شبكه ذخيره گاه هاي زيستكره جهان به وجود آيد.  ويژگيهاي ذخيره گاه هاي زيستكره  ذخيره گاه هاي زيستكره طبقه منحصر به فرد و استثنايي از مناطق حفاظت شده اند كه به منظور يافتن راه حلي براي  معضلات زيست محيطي وقف شده اند. هر ذخيره گاه زيستكره  داراي سه نقش عمده است:  نقش توسعه(تلفيق حفاظت و توسعه)نقش حفاظت(حفاظت از منابع ژنتيكي و اكوسيستمها)نقش لجستيكي(شبكه جهاني  براي پژوهش و نظارت پيوسته).  هر ذخيره گاه زيستكره نمونه اي از بوم سازگان  (اكوسيستم ها)ويژه يكي از مناطق جهان را حفاظت مي كند.  اين مناطق براساس طبقه بندي اودواردي از نواحي جغرافياي  زيستي كره زمين(8 اقليم حياتي، 14 بيوم عمده و 200 حوزه  جغرافياي زيستي)انتخاب مي شوند. هر ذخيره گاه زيستكره  منطقه اي ساحلي، خشكي يا دريايي است كه مردم بومي جزء لاينفك آن  به شمار مي روند. تفاوت ذخيره گاههاي زيستكره با ساير اشكال حفاظت در اين است كه جوامع محلي از گستره آن حذف  نمي شوند، بلكه تحت مديريت ذخيره گاه به عامل عمده اي در حفاظت تبديل مي شوند و در كليه فعاليتهاي آن سهيم اند.  هر ذخيره گاه زيستكره كانوني براي آموزش، پژوهش، تربيت  نيروي انساني و نظارت پيوسته در باره بوم سازگانهاي  طبيعي به شمار مي رود. هر ذخيره گاه زيستكره الگويي براي  نشان دادن چگونگي همزيستي با طبيعت به شمار مي رود و در واقع مناطق چند منظوره اي است كه براي حفاظت از گونه ها و جوامع طبيعي و همين طور دستيابي به شيوه هاي  بهره برداري پايدار از محيط زيست ايجاد مي شود. ذخيره گاه زيستكره منطقه اي است  كه تصميم گيران دولتي، پژوهشگران، مديران و جوامع محلي  در تهيه و اجراي الگويي براي مديريت آب و خاك براي تامين  نيازهاي انسان، از يك سو و حفظ فرآيند طبيعي منابع زيستي،  از سوي ديگر، با يكديگر همكاري مي كنند. هر ذخيره گاه  زيستكره نمادي از همكاريهاي داوطلبانه براي حفاظت و استفاده پايدار از منابع به منظور تامين رفاه مردم در هر شرايط زماني به شمار مي رود.  مديريت ذخيره گاه هاي زيستكره  اجراي كليه فعاليتهاي مربوط به حفاظت توسعه و بهره برداري پايدار از منابع ذخيره گاههاي زيستكره  براساس زون بندي صورت مي گيرد. هر ذخيره گاه زيستكره از سه زون مرتبط به يكديگر تشكيل شده  است:  1- هسته طبيعي ; 2- ناحيه ضربه گير پيراموني ; 3- ناحيه  گذرگاهي يا بينابيني.  مديريت ذخيره گاه هاي زيستكره براساس زون بندي اين امكان  را فراهم مي كند كه كليه فعاليتها بدون تعارض با يكديگر و با محيط زيست طبيعي انجام گيرند و اهداف چندگانه  ذخيره گاه هاي زيستكره را برآورده سازند. ويژگيهاي  زون هاي سه گانه ذخيره گاهها به عنوان اساس مديريت آنها به قرار زيرند:  الف)هسته طبيعي: اين ناحيه نمونه هايي از بوم سازگانهاي  بكر يا كمتر دست خورده اي را در برمي گيرد كه معرف يكي  از نواحي طبيعي دريايي، ساحلي يا خشكي جهان(حوزه هاي  جغرافيايي زيستي)باشند. اين ناحيه زيستگاه مهمترين  گونه هاي گياهي و جانوري منطقه را در برمي گيرد. هسته  طبيعي حافظ مراكز گياهان و جانوران بومي است و از نظر تنوع زيستي بسيار غني است. هسته طبيعي از نظر حفاظتي با ارزش ترين بخش ذخيره گاه است و اغلب گونه هاي بومي يا خويشاوندان وحشي گونه هاي با ارزش اقتصادي را تحت حفاظت  قرار مي دهد. هسته هاي طبيعي به عنوان ذخاير ژنتيك براي  احياي بسياري از گونه هاي از بين رفته مناطق مي توانند مورد استفاده قرار گيرند. هسته هاي طبيعي در برگيرنده  مناطق ويژه و استثنايي براي مشاهده گونه ها، سيماها يا فرآيندهاي خاص اند. هسته هاي طبيعي داراي امنيت و پشتوانه حمايتي قانوني مستمرند و استفاده از آنها محدود به مشاهده و ثبت جريانهاي زيست محيطي است و مركز نظارت  پيوسته زيست محيطي ذخيره گاه  به شمار مي رود. هر ذخيره گاه ممكن است داراي يك هسته  طبيعي(ذخيره گاه ساده)يا چند هسته طبيعي(ذخيره گاه  خوشه اي)باشد. بديهي است هميشه امكان انتخاب هسته طبيعي  يكپارچه با وسعت كافي وجود ندارد. ذخيره گاه خوشه اي  براي رفع اين گونه موانع به وجود آمده است.  ب)ناحيه ضربه گير پيراموني: اين ناحيه به هسته طبيعي  پيوسته است و مانند يك سپر ضربه گير آن را احاطه كرده  است مديريت استفاده از منابع و فعاليتهاي اين ناحيه به  نحوي است كه بتواند حمايت از هسته طبيعي را تضمين كند.  مرزهاي اين ناحيه مشخص است و جنس آن مشابه هسته طبيعي  است و تنها تفاوت آن دست خوردگي نسبي اين ناحيه است.  در اين ناحيه پژوهش، آموزش و تفرج از جمله فعاليتهايي  است كه تحت كنترل قرار دارد و ممكن است مناطق مسكوني نيز در آن وجود داشته باشد.  ج)ناحيه گذرگاهي: بخش كاملا" بيروني ذخيره گاه زيستكره  را تشكيل مي دهد وبه طور معمول هسته طبيعي و ناحيه  ضربه گير پيراموني را در بر مي گيرد مرزهاي اين ناحيه  نامشخص است و مركز فعاليتهاي تعاوني ذخيره گاه به شمار مي رود. در اين ناحيه دانش حفاظت و مديريت آزموده مي شود و كليه بهره برداريها به صورت تعاوني و هماهنگ با مفهوم  ذخيره گاه زيستكره اداره مي شوند. اين ناحيه ممكن است  مناطق مسكوني، اراضي زراعي، جنگلهاي تحت مديريت،  كانونهاي تفرج متمركز و ساير بهره برداريهاي اقتصادي را در برگيرد. مناطق دست خورده، ايستگاههاي تحقيقات تجربي،  چشم اندازهاي موزون و هماهنگ حاصل از شيوه هاي سنتي  بهره برداري نيز ممكن است در اين ناحيه وجود داشته باشند.  شيوه هاي سنتي زمينه هاي مساعدي براي تثبيت دانش ديرين  مردمي و كشف راههاي جديد كاربري زمين فراهم مي آورد و به  همين دليل در مديريت ذخيره گاه ها بسيار مورد توجه است.  لازم به يادآوري است كه در ذخيره گاه هاي زيستكره  خوشه اي، هر هسته طبيعي از يك ناحيه ضربه گير پيراموني  مستقل تشكيل مي شود و مجموعه هسته ها با نواحي ضربه گير پيرامون خود توسط يك ناحيه گذرگاهي احاطه مي شوند.  ادامه دارد 
