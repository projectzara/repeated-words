   گروه شهري: شهردار تهران ديروز اعلام كرد كليه صنوف  مزاحم طي سه سال آينده به مناطق حاشيه اي شهر تهران  منتقل خواهند شد.  مهندس مرتضي الويري كه ديروز به اتفاق مهندس حقاني  معاونت خدمات شهري شهرداري تهران و شهرداران مناطق 19 و 18 و نيز مديرعامل شركت ساماندهي صنايع و مشاغل مزاحم  شهر از پروژه هاي در دست اجراي صنعتي و خدماتي جنوب غرب تهران بازديد كرد گفت 65 هزار واحد صنفي در تهران  فعاليت داشته اند كه طي سال هاي گذشته 10 هزار واحد آنها به حاشيه شهر منتقل شده و 55 هزار واحد ديگر باقي مانده  است كه در نظر داريم طي سه سال آينده آن دسته از صنايعي  را كه منشا آلودگي هوا و صوتي هستند به مناطق مناسب و كارشناسي شده انتقال دهيم.  وي با اظهار اين مطلب كه طبق برنامه زمان بندي شده وجود سه هزار واحد در شهرك صنعتي خدماتي جنوب غرب تهران مستقر خواهند شد افزود1700 واحد صنفي حداكثر تا شش ماه آينده  در اين شهرك مستقر مي شوند و مابقي نيز به تدريج طي دو سال آينده مستقر و فعال مي شوند. وي گفت: انتقال صنايع  مزاحم در راستاي مبارزه با آلاينده هاي هوا و صوتي كه از برنامه هاي اولويت دار شهرداري تهران است انجام مي شود چرا كه نگره كارشناسان بر اين است كه يكي از عوامل ايجاد آلودگي هاي صوتي و هوا، فعاليت مخرب واحدهاي صنفي مزاحم  است. مهندس الويري گفت: از نكات جالبي كه به هنگام  بازديد از اين شهرك با آن روبرو شدم، فعاليت صاحب يك  واحد صنفي به همراه همسر ژاپني و فرزندش بود كه اين  موضوع بيانگر وجود بستري مناسب براي زندگي توام با تلاش  و فعاليت هاي صنعتي است و با توجه به برنامه هاي  پيش بيني شده از جمله ايجاد فضاي سبز و تفريحي، مكان  مناسبي براي ساكنان شهرك به وجود خواهد آمد.  وي گفت: عمليات اجرايي اين شهرك كه از سال 1375 آغاز شده  و طي دو سال آينده به طور كامل مورد بهره برداري قرار خواهد گرفت در زميني به وسعت 242 هكتار اجرا مي شود. در اين شهرك سه هزار واحد صنفي مشاغل آلومينيم كاران،  آهن كاران ساختماني، فلزتراش و درودگري و مصنوعات و همچنين مشاغل جانبي آنها مستقر و فعاليت خواهند كرد.  شهردار تهران گفت: در كنار اين پروژه يك شهرك نمايشگاهي  به منظور خريد و فروش و تعميرات ماشين هاي سنگين در زميني به وسعت 122 هكتار ساخته شده است كه اين شهرك موجب خواهد شد انگيزه سفر به داخل محدوده شهر كاهش يافته و مالا" موجب كاسته شدن بار ترافيكي و آلاينده هاي هوا در اين بخش از شهر شود. 
