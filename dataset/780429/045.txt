   گروه شهري: معاون رئيس جمهور و رئيس سازمان حفاظت محيط زيست گفت: در برنامه سوم توسعه در زمينه مسايل  زيست محيطي و توسعه پايدار چشم انداز روشني ترسيم شده  است.  دكتر معصومه ابتكار ديروز در جلسه شوراي اداري  آذربايجان غربي در اروميه افزود: در برنامه سوم توسعه دو رويكرد مثبت شامل نگاه آمايشي با جهت گيري تفويض اختيار بر كانون هاي تصميم گيري و جهت گيري توسعه پايدار در مسايل محيط زيست منظور شده است.  وي اضافه كرد: به همين منظور كميته هايي براي تدوين  برنامه ها شامل كميته محيط زيست و كميته آمايش سرزمين  لحاظ شده است.  وي در بخشي از سخنان خود با اشاره به جايگاه واهميت حفظ محيط زيست درمسايل توسعه يادآور شد: اگر توسعه و رشد اقتصادي به آلودگي منابع آب وخاك و منابع حياتي منجر شود بحث توسعه به بحران تبديل خواهد شد.  دكتر ابتكار گفت: امسال با توجه به وجود خشكسالي در بحث  آلودگي منابع آب اعم از آبهاي زيرزميني و رودخانه ها با بحران هاي جدي مواجه هستيم كه مي تواند مشكلات زيادي را در زمينه هاي اجتماعي، شهري، اقتصادي و بهداشتي در پي  داشته باشد.  وي با توجه به آلودگي خاك و موضوع فرسايش خاك و تخريب منابع طبيعي افزود: سياست هاي محيط زيست در موارد مذكور نياز به بازنگري دارند. وي اضافه كرد: در زمينه حيات وحش  نيز با بحران و خطر جدي روبه روهستيم و هزينه هايي كه  براي اين بحران ها پرداخت مي شود جايي به حسابنمي آيد و خيالمان راحت است كه اتفاقي نمي افتد.  وي تصريح كرد: يكي از دلايل مشكلات اقتصادي عدم شفافيت  در مورد بهره برداري از منابع طبيعي است و ما به ميزاني  كه در بخش هاي مختلف عمراني، شهري و كشاورزي از طبيعت  بهره برداري مي كنيم بايد به جايگزيني آنها كه برخي غير قابل تجديد هستند نيز بينديشيم.  معاون رئيس جمهور و رئيس سازمان حفاظت محيط زيست كشور گفت: امروز دردنيا بحث محيط زيست از جايگاه حاشيه اي  تدريجا خود را به راس هرم تصميم گيري كشانده و در برخي  از كشورها محيط زيست حرف نهايي را مي زند.  وي در ادامه قابليت هاي آذربايجان غربي از نظر منابع  طبيعي را مهم ارزيابي كرد و افزود: اجراي طرح هاي بزرگ  از جمله سدها، مجتمع هاي پتروشيمي و نفت و شهرك هاي  صنعتي مشمول ارزيابي زيست محيطي بوده و تمام ضوابط و مقررات براي محيط زيست و حفظ آن بايد در همان اول لحاظ شود.  وي در بخش ديگري از سخنان خود گفت: در حال حاضر 5 درصد خاك كشور به عنوان مناطق حفاظت شده مورد استفاده  قرارمي گيرند كه استانداردهاي جهاني در اين مورد 10 درصد است.  وي افزود: ده منطقه كشور به عنوان پارك ملي منظور شده اند كه درياچه اروميه با ارزش و جايگاه ويژه اش يكي  از اين مناطق است دكتر ابتكار اضافه كرد: آسيبپذير ي  درياچه اروميه به شدت افزايش يافته وورود فاضلابهاي  شهري و صنعتي به اين درياچه وضعيت آنرا نگران كننده  كرده است به طوري كه همه ساله گزارش هايي از مرگ و مير پرندگان مهاجر در اين درياچه ارسال مي شود. 
