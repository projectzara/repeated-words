 بررسي يك مشكل اجتماعي از نگاه نمايندگان مجلس، مردم و مسئولان استان  گروه شهرستانها: در يكي از جلسات كميته برنامه ريزي  استان مازندران، درحالي كه استاندار مازندران اختصاص  بودجه كافي براي ايجاد زيرساختهاي مناسب براي توسعه صنعت  گردشگري را مطرح كرد وخواستار توجه اعضاي كميته به اين  بخش جهت ايجاد اشتغال و كسب درآمد لازم براي مردم  مازندران شد، طاهرنژاد نماينده مردم نوشهر و چالوس و راهب نماينده مردم تنكابن و رامسر در مجلس شوراي اسلامي  از وجود ايست و بازرسي هاي متعدد در محور ساحلي غرب استان به ويژه رامسر انتقاد كردند و توقف تكراري خودروها و بازرسي خودرو و سرنشنيان آن را عامل دفع گردشگر دانستند و از استاندار مازندران خواستار توجه به اين  مساله به ظاهر كوچك اما مهم از بعد اجتماعي شدند.  خبرنگار همشهري در ساري به منظور دريافت نظرات مسئولان  شهرستان رامسر و استان مازندران با آنها به گفتگو نشست.  قاسم قلي پور نايب رئيس شوراي شهررامسر وجود چهار ايستگاه ايست و بازرسي در ميان هاله، مقابل اردوگاه،  ابريشم محله و بين دو پل بازار را كه علاوه بر پاسگاههاي  برون شهري در محدوده شهر رامسر در محور ساحلي مستقر هستند، غيرضروري دانست و تاكيد كرد: علاوه بر آن، در ساحل كه معمولا" محل آرامش و تفريح مردم است و مسافران  براي برخورداري از آب و هوا به اين منطقه سفر مي كنند،  افراد مسلح به سلاحهاي گرم در هر موردي كه خود صلاح  بدانند، به بازديد بدني و كيف و چمدانهاي شخصي افراد مي پردازند.  وي تاكيد كرد: يك شهروند رامسري كه در تعطيلات نوروز به  شيراز سفر كرده است گفت: در رفت و برگشت به اين مسافرت  طولاني، رامسر تنها شهري بود كه تمام قسمتهاي خودرو و كيفهاي شخصي وي و خانواده اش مورد بازرسي قرار گرفت.  مهندس حاج محمدي شهردار رامسر نيز وجود ايست و بازرسي هاي متعدد را عامل گريز مسافران ومهمانان از اين  شهر دانست وگفت: شايد وجود بحران و حالتهاي فوق العاده  ضرورت چنين كاري را ايجاب كند، اما در حال حاضر به جهت  شرايط مثبت و مناسب امنيتي در كشور و منطقه ضرورتي براي  چنين اقداماتي نيست زيرا همه آنهايي كه از شهرهاي مختلف  استان و گاهي از خارج كشور به اين شهرستان سفر مي كنند و براي استراحت و تفريح مي آيند، اساسا" ضرورتي به چنين  اقدامي وجود ندارد.  سمياري فرماندار شهرستان رامسر نيز گفت: اقدام به چنين  كاري بايد با طرح و تصويب در شوراي تامين استان يا شهرستان باشد درحالي كه فرمانداري كه مسئول مستقيم  مديريت سياسي - امنيتي شهرستان است چنين اقدامي را تاييد نمي كند. زيرا اين مساله توسعه صنعت گردشگري كه بخش مهمي  از درآمد مردم غرب استان به ويژه رامسر را به جهت بافت  جغرافيايي و طبيعي و وجود گردشگاههاي مناسب و فراوان  تامين مي كند، به مخاطره مي اندازد.  فرماندار رامسر افزود: با افكار و اقدامات متحجرانه  نمي توان صنعت گردشگري را توسعه بخشيد.  راهب نماينده مردم تنكابن و رامسر نيز خاطر نشان كرد: با توجه به اينكه سازمان برنامه و بودجه در برنامه ريزي  آمايش سرزمين، شمال ايران را به عنوان قطب كشاورزي و گردشگري معرفي كرده است، به نظر مي رسد تمام تلاش  مسئولان استان و برنامه ريزيها بايد حول اين دو محور باشد و خوشبختانه ديدگاههاي مثبت استاندار، فرمانداران و شهرداران استان مازندران در اين راستا است.  وي افزود: تلاشها در جهت توسعه گردشگري با ساماندهي  سواحل درياي خزر و ايجاد بوستانها، گردشگاههاي جنگلي و ساحلي، احداث مجموعه هاي تفريحي، فرهنگي و هنري همچون  خانه جوان وكتابخانه بايد در شهرهاي ساحلي و مناطق  ييلاقي و سواحل اين دريا ادامه يابد تا مردم به ويژه نسل  جوان اوقات فراغت خود را در اين مكانها سپري كنند.  نماينده مردم تنكابن و رامسرتاكيد كرد: چون محور ساحلي  غرب يك محور گردشگري است، بايد هر مانعي كه موجب اذيت و نگراني گردشگران مي شود برداشته شود و با توجه به وجود امنيت بسيار خوب در منطقه، بايد حساسيتها را برطرف كرد وايستگاههاي كنترل خودروها از درون شهرهاي منطقه  جمع آوري شود.  مهندس كشاورزيان استاندار مازندران نيز در اين مورد گفت:  بازرسي هايي كه به منظور انجام ماموريت هاي امنيتي -  انتظامي انجام مي شود، بايد در حداقل ضرورت باشد تا هم  به لحاظ استفاده از نيروهاي انساني و هم ساير امكانات در اختيار، اسراف نشود و هم مزاحمت براي مسافران وهموطنان  عزيزي كه در منطقه تردد مي كنند بوجود نيايد و بالاخره  اين كه، با توجه به سخنان آيت الله يزدي در يكي از خطبه هاي نماز جمعه تهران، خودروهاي شخصي درحكم ملك  افراد است وهيچكس حق ندارد بدون اجازه مقام قضايي،  افرادي را كه در داخل خودرو نشسته اند، بازخواست ويا پياده كنند.  و در اينجا اين سئوال مطرح است در شرايطي كه همه  مسئولان سياسي - اجرايي - شهري و شهروندان وجود ايستگاههاي  متعدد كنترل و بازرسي رامسر را غيرضروري مي دانند، علت  جمع آوري و محدود نكردن كار اين ايستگاهها چيست !؟ 
