 گروه شهرستانها: معاون هماهنگي و امور عمراني وزارت كشور گفت: در برنامه سوم كشور بيشتر اختيارات گرفته شده از شهرداريها به آنان بازگردانده مي شود.  به گزارش خبرگزاري جمهوري اسلامي احمد خرم در جمع رئيسان  و اعضاي شوراهاي شهري استان چهار محال و بختياري در شهر كرد اين مسئوليت ها را شامل راهنمايي و رانندگي، مدرسه  سازي، گذرنامه، ثبت اسناد، مسائل فرهنگي، بهزيستي و زمين  شهري ذكر كرد. وي افزود: بايد تمام امور شهري به  شهرداريها برگردانده شود تا فضاي اجرايي آنان گسترش يابد.  خرم اظهار اميدواري كرد كه با اجراي برنامه سوم بتوان از حدود 3 ميليون بيكار كشور كاست.  معاون هماهنگي و امور عمراني وزارت كشور همچنين اظهار داشت: امسال 1200 ميليارد ريال وام به كشاورزان خسارت  ديده از خشكسالي پرداخت مي شود.  احمد خرم پيش بيني كرد كه با پرداخت اين ميزان تسهيلات  بانكي هيچ مشكلي در بخش كشاورزي به دليل خشكسالي به وجود نخواهد آمد.  وي همچنين افزود750 ميليارد ريال بودجه دولتي معادل 3 درصد از بودجه كل كشور براي جبران خسارات ناشي از خشكسالي امسال در نظر گرفته شده است.  وي گفت: علاوه بر اين، 315 ميليارد ريال اعتبار مصوب امسال حوادث غير مترقبه و خشكسالي نيز در همين چارچوب مورد استفاده قرار مي گيرد. 
