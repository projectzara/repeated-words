   بسطام شهري است زيبا و ديدني كه در فاصله 6كيلومتري شهر شاهرود قرار گرفته و داراي بناهاي زيبا و منحصربه فردي  است كه از آن جمله مي توان به مجموعه تاريخي بسطام شامل  آرامگاه عارف رباني بايزيد بسطامي، امامزاده محمد و منار زيباي سلجوقي آرامگاه غازان خان و ايوان الجايتو اشاره  كرد.  مسجد جامع بسطام كه در جنوب اين شهر و در فاصله دويست  متري جنوب آرامگاه بايزيد قراردارد، از ويژگي هاي خاصي  برخوردار است. مسجد مذكور شامل دو بخش است. قسمت اول صحن  مسجد است و داراي محرابي با سه حاشيه است كه با گچبريهاي  بسيار زيبا وهنرمندانه تزئين شده است. صحن مسجد مربع و فضاي آن باز است.  به نوشته كتاب سيماي استان سمنان، قسمت وسط اين محراب مشتمل بر مربع مستطيل است كه برروي يكي جملات  " لااله الاالله، محمد رسول الله "و بر روي ديگري جمله  " علي ابن ابيطالب ولي الله "نوشته شده است. گچبري قسمت  دوم از لحاظ شيوه كار و صنعتي كه در ساختن آن به كار رفته با قسمت اول كاملا" فرق دارد.  تفاوت فاحش گچبري مربع مستطيل دوم با تمام گچبريهاي اين  محراب كاملا" محسوس است و چنين استنباط مي شود كه چون  اين مسجد در سال 706 هجري ساخته شده و در آن زمان مذهب تسنن در ايران رواج داشته است، اسامي ابوبكر و عمر و عثمان برآن نوشته شده بود ولي پس از رواج مذهب شيعه و تسلط فرمانروايان و حكام شيعه، آن اسامي را حذف كرده و به جاي آن جمله "علي بن ابيطالب ولي الله "را نوشته اند.  در اين مسجد كتيبه اي وجود دارد كه اسم باني و موءسس مسجد جامع برآن نوشته شده است. كتيبه ديگري در بالاي محراب مسجد وجود دارد كه تاريخ تعمير مسجد را در سال 1242 هجري  در زمان فتحعلي شاه قاجار نشان مي دهد.  سمنان- خبرنگار همشهري 
