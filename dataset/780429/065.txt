 گروه سياسي: مدير و مسئولان مركز جهاني علوم اسلامي روز دوشنبه با آيت الله هاشمي رفسنجاني رئيس مجمع تشخيص  مصلحت نظام ديدار و گفت وگو كردند. به گزارش روابط عمومي  مجمع تشخيص مصلحت نظام، آيت الله هاشمي رفسنجاني دراين  ديدار با اشاره به افزايش نقش و جايگاه معنوي دين در تامين سعادت ونجات بشر عصر ماشين و تكنولوژي، بويژه  اهميت روزافزون اسلام در جوامع مختلف تاكيد كرد: اسلام  دين منطق، استدلال، تعقل و تفكر است و ترويج احكام  متعالي آن در سراسر جهان هواداران و مشتاقان فراواني  دارد. وي با مهم ارزيابي كردن اهداف و وظايف مركز جهاني  علوم اسلامي كه رسالت جذب و تعليم طلاب خارجي علاقه مند به تحصيل علوم حوزوي را برعهده دارد اظهارداشت:  " تنظيم آئين نامه منسجم پذيرش و فارغ التحصيلي دانشجويان،  ساماندهي منظم تر دوران تحصيل و اعطاي مدرك تحصيلي در پايان هر دوره به دانشجويان، مي تواند در تحقق اهداف و برنامه هاي جهاني اين مركز موثرتر باشد. "رئيس مجمع  تشخيص مصلحت نظام، لزوم ارتباط مناسب و فعالتر مركز جهاني علوم اسلامي را باسايرمراكز علمي و ديني در كشورهاي اسلامي براي توسعه برنامه هاو استفاده متقابل از تجربه هاي علمي و آموزشي مورد تاكيد قرار داد.  در اين ديدار گزارشي از عملكرد گذشته و فعاليت ها و برنامه هاي آينده مركز جهاني علوم اسلامي به اطلاع  آيت الله هاشمي رفسنجاني رسيد. 
