 گرگان- خبرنگار همشهري: پيچيدگيهاي تهاجم به كوي  دانشگاه مانند پيچيدگي قتلهاي زنجيره اي است كه نياز به  پيگيري جدي دستگاههاي امنيتي دارد و تصور ما اين است كه  همه بايد تا شفاف شدن موضوع و ريشه يابي عوامل پشت صحنه  تهاجم به كوي دانشگاه در ديدگاهها و اظهارنظرهاي خود خويشتنداري كنيم.  نماينده مردم گرگان و آق قلا در مجلس شوراي اسلامي در جمع خبرنگاران استان ضمن اظهار اين نظر با اشاره به اين  كه جريان كوي دانشگاه ريشه و منشا در طرح اصلاح قانون  مطبوعات دارد گفت: تجمع دانشجويان در محيطهاي دانشگاهي  به عنوان محل آگاهي و علم اندوزي اولين و آخرين بار نبوده است و دانشجويان احساس كردند كه توقيف روزنامه  سلام قبل از تصويب نهايي اصلاح قانون مطبوعات خلاف اصل  قانون اساسي است.  قربانعلي قندهاري همچنين گفت: واقعه تهاجم به كوي  دانشگاه توسط افراد غير مسئول و گروههاي فشار كه از آنها نام برده مي شود اوضاع را وخيم تر كرد و باعث يك رويداد تاسف برانگيز و مشكوك شد كه نيازمند پيگيري جدي است و شناسايي عوامل اصلي اين ماجراي تلخ براي ما مهم است.  وي گفت: ورود نيروي انتظامي و افراد غير مسئول در كوي  دانشگاه محكوم است و اين عمل در واقع نوعي حرمت شكني به  حريم دانشگاه و جايگاه علم بوده است.  نماينده مردم گرگان و آق قلا در مجلس شوراي اسلامي در مورد تاثير تهاجم به كوي دانشگاه بر روند طرح اصلاح  قانون مطبوعات گفت: ميزان تاثير اين جريان در شور دوم  طرح اصلاح قانون مطبوعات بستگي به برداشت ها و طرز تلقي  جناح هاي مختلف دارد.  قندهاري افزود: اگر از اين حادثه پندهاي لازم گرفته شود،  مي تواند تاثير مثبتي در روند اصلاح قانون مطبوعات در شور دوم داشته باشد اما چنانچه عبرت آموزي از اين حادثه  ناگوار نشود تاثيرات منفي خود را نمايان مي كند.  وي با اشاره به اينكه قانون در گذر زمان نياز به اصلاح،  پالايش و بازنگري دارد گفت: اصلاح بر پذيرش نيازهاي  جديد لازم است اما ارائه اين طرح نمي تواند نيازهاي  اصلاحاتي قانون را برطرف كند. نبايد كاري كنيم كه اعتماد مردم از انقلاب سلب شود. تنها دلخوشي ما اين است كه مردم  پشت انقلاب هستند و اگر اين اعتماد و اطمينان در ميان  مردم از بين رفت، براي ما مشكلات زيادي به وجود خواهد آمد.  نماينده مردم گرگان و آق قلا همچنين افزود: اگر جزئيات  طرح اصلاح قانون مطبوعات كه رئيس مجلس شوراي اسلامي در اين زمينه قول مساعد داده اند اصلاح نشود، قانوني كاملا سليقه اي براي يك گروه خاص تصويب مي شود. 
