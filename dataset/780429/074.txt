 تيم فوتبال نوجوانان ايران در راه آلمان و امارات     امير قلعه نويي در حضور چندين مربي از كشورهاي آلمان،  آفريقاي جنوبي، دانمارك و... توانست نفر اول كلاس  مربيگري لوركوزن شود. كريستف دام مربي باير لوركوزن و بهترين مربي آلمان در سالهاي 97 و 98 دراين كلاس رسما اعلام كرد كه قلعه نويي حتي توانايي حضور در بوندس ليگا راهم دارد.  گروه ورزشي: مسابقه هاي فوتبال قهرماني نوجوانان آسيا سابقه اي شانزده ساله دارد.  اولين دوره اين مسابقه ها در سال 1984 در قطر برگزار شد كه قهرماني به تيم عربستان رسيد و بعد از آن هم به ترتيب تيم هاي كره جنوبي، عربستان، قطر، چين، ژاپن، عمان و تايلند به مقام قهرماني دست يافتند.  نكته قابل توجه اين است كه در اين هشت دوره نوجوانان  كشورمان هيچ سهمي از افتخارات ندارند و متاسفانه در آسيا جزو قدرتهاي درجه دوم محسوب مي شوندبا توجه به اين كه در رقابتهاي جوانان آسيا، تهران ميزبان مسابقه ها است و در واقع جوانان كشورمان بدون مسابقه هاي مقدماتي در اين  بازيها حضور دارند در حال حاضر فدراسيون فوتبال اولويت  را به نوجوانان داده ودر حال يك برنامه ريزي مدوني است  تا تيم قدرتمندي را روانه بازيهاي مقدماتي نوجوانان آسيا بكند.  گفته مي شود اردوي تداركاتي در امارات و چند بازي  دوستانه با تيم هاي نوجوانان و جوانان امارات و همچنين  يك اردوي ده روزه در مدرسه فوتبال لوركوزن از جمله  برنامه هاي تداركاتي تيم فوتبال نوجوانان ايران است.  باني سفر تداركاتي به آلمان، امير قلعه نويي است كه قرار است سرمربيگري تيم فوتبال نوجوانان ايران را به عهده  بگيرد.  قلعه نويي كاپيتان سابق تيم هاي ملي و استقلال پس از پايان دوران بازيگري، مربي استقلال شد و همچنين تيم ملي  فوتبال اميد ايران با هدايت وي توانست فاتح اولين دوره  مسابقه هاي غرب آسيا شود.  قلعه نويي در كلاس مربيگري پيشرفته لوركوزن آلمان توانست  عنوان شاگرد ممتاز را بدست بياورد. 
