   به انگيزه نسخه انتقادي در دست انتشار از بهارستان  نورالدين عبدالرحمن جامي  زنده ياد پروفسوراعلا خان افصح زاد اشاره: مولانا عبدالرحمن جامي از جمله شاعران و نويسندگان بنام و كلاسيك ادبيات كهن فارسي است كه آثار بسياري را در حوزه هاي شعر، اخلاق و عرفان به نظم و نثر درآورده است به تازگي باخبر شديم كه "دفتر نشر ميراث  مكتوب" كه چند سالي است تصحيح و انتشار نسخ خطي ارزنده  در حوزه هاي فكري فرهنگي را وجه همت خود قرار داده با همكاري چند استاد و اديب تاجيكي و نيز مبنا قراردادن  نسخه هايي معتبر از آثار جامي، مجموعه آثار اين متفكر و اديب قرن هفتم را در هفت مجلد در دست انتشار دارد. نوشته  زير مقدمه اي است كه مصحح "بهارستان جامي "دكتر اعلاخان  افصح زاد بر اين اثر نوشته است كه متاسفانه باخبر شديم  در همين روزها به سراي باقي شتافت كه با سپاس از دفتر نشر ميراث مكتوب كه اين نوشته را در اختيار گروه ادب و هنر قرار داده اندو نيز تسليت درگذشت استاد افصح زاد به  جامعه فرهنگي توجه شما خوانندگان را به تلخيصي از اين  نوشته جلب مي نماييم.  بهارستان يكي از اثرهاي مشهور و نفيس مولوي عبدالرحمان  جامي است، كه تاكنون متن اين اثر و يا ترجمه هايي از آن  چندين بار در كشورهاي مختلف شرق و غرب نشر گرديده است.  اما با تاسف بسيار بايد گفت، كه در فراهم كردن بيشتر اين  نشرها از نسخه هاي معتبر استفاده نشده، از اين جهت در اين متن ها خطاها و اشتباهات بسياري به چشم مي خورد،  بايد يادآور شد، كه نسخه هاي بهارستان جامي مانند صدها اثر كلاسيك ديگر كه از چندين قرن پيش به ما رسيده اند،  به سبب بي توجهي كاتبان و نسخه برداران غيرمسئول اغلب دستخوش تحريفات و تصرفات نابجا شده اند. اما بررسي آثار كلاسيك نشان مي دهد، كه تحريف، تصحيف و تصرفات در اثرهاي  منثور بديعي بيشتر رخ داده اند. بنابرآن در آثار عبدالرحمان جامي نيز متن بهارستان از اثرهاي ديگر او بيشتر مشوش گرديده است و اگر ما پنج يا شش نسخه از قرن  شانزده ميلادي او را گرفته با هم مقايسه كنيم مي بينيم،  كه فرق بين آنها بي اندازه بسيار و درج آنها خسته كننده  بوده، درست را از نادرست تشخيص دادن دشوار است، حتي  نسخه هاي قريبالعهد موءلف نيز از سهو و خطا، تحريف و تصحيف مبرا نيستند و اما نسخه هاي قريبالعهد موءلف به  اصل نزديكترند و براساس مقابله و مقايسه اين گونه  نسخه ها، متني نزديك به اصل را نيز مي توان فراهم كرد.  سال 1972 م. متن علمي انتقادي بهارستان، كه نويسنده اين  سطور از روي چهار نسخه قديمي تصحيح و ترتيب داده بود و به وسيله نشريات "دانش "انتشار يافته بود، در مدتي خيلي  كوتاه چهار هزار جلد چاپ شده اين اثر به فروش رفته ناياب شد. در اين فاصله باز يك نسخه قديمي جالب بهارستان كه در اين متن با علامت "ه- "از آن استفاده شده به دست ما رسيد.  متن حاضره علمي انتقادي بهارستان كه به خوانندگان محترم  عرضه مي شود با مقابله پنج نسخه معتبر و ممتاز قديمي  تصحيح شده است.  توصيف نسخه هاي استفاده شده در تصحيح و ترتيب اين متن  به شرح زيرين است:  1- نسخه اي كه با علامت "الف "مشخص مي شود نسخه ايست خطي  مجدول و مذهب شامل 84 ورق به درازا و xپهناي 115/21 سانتيمتر و به I/شماره 9780 در گنجينه دستنويسهاي شرقي  فرهنگستان علوم ازبكستان نگاهداري مي شود. تاريخ كتابت  اين نسخه در ورق a84 سال 895ه- 14891490م).)ثبت شده  است، يعني در زمان حيات موءلف در همانجا به خط شخص ديگري  اين جمله قيد گرديده است: "بعد از تصنيف به سه سال اين  كتاب نوشته شده ". كاتب نسخه كمال الدين  محمودبن جلال الدين جورقاني مي باشد. اين نسخه با خط نستعليق پخته و بسيار زيبا بر كاغذ نخودي رنگ هراتي  كتابت شده است.  2- نسخه اي كه با علامت "ب" مشخص شده دستخطي است مجدول و مذهب به I/شماره 3386، اينچنين در گنجينه دستنويسهاي  شرقي فرهنگستان علوم ازبكستان محفوظ مي باشد و شامل 83 ورق به درازا و xپهناي 1117 سانتيمتر است، كه به خط نستعليق زيبا بر كاغذ متمايل به زرد هراتي، به قلم درويش  محمد طاقي نگارش يافته است تاريخ نسخه قيد نشده، ولي  مي توان يقين داشت كه اين در اواخر عصر نهم هجري  (پانزدهم ميلادي)نوشته شده است.  3- نسخه اي كه با علامت "ج "مشخص شده كلياتي است شامل 38 اثر از مولوي عبدالرحمان جامي و داراي 631 ورق به درازا و xپهناي 2839 سانتيمتر، كه به شماره 1331 در گنجينه  دستنويسهاي شرقي آكادمي علوم ازبكستان نگاهداري مي شود.  اين نسخه ده سال پس از وفات مولوي جامي، يعني سال 908 هجري(1502- 1503 م.)به خط محمد الكاتب الهروي در هرات  نگارش يافته است.  4- نسخه اي كه با علامت "د" مشخص شده است. Dorn 422 در كتابخانه دولتي عمومي لنينگراد به نام سالتيكوف شچيدرين  نگاهداري مي شود. اين نسخه در طي سالهاي 932939 ه-  (1525- 1532 م.)به خط نستعليق بسيار زيبا نوشته شده،  عنوانها و سرلوحه ها با قلم طلايي و شنگرفي نگارش يافته  و تمام كتاب مجدول است. بهارستان در 39 ورق آخرين اين  نسخه استنساخ شده است.  5- نسخه اي كه با علامت "ه "اشاره شده، نسخه قلمي  بهارستان است، كه در گنجينه دستنويسهاي شرقي جمهوري  آذربايجان به 10/3483 رقم - M نگاهداري مي شود. حجمش 144 ورق xدر 915 سانتيمتر است. خط اش نستعليق بسيار زيبا است.  سال كتابت نسخه معلوم نيست، اما نام كاتب چنين ثبت شده  است: "كتبه العبدالكريم الخوارزمي غفرذنوبه و ستر عيوبه " به طور يقين اين عبدالكريم خوارزمي خطاط مشهور زمان جامي  است، كه پدرش عبدالرحمن خوارزمي و برادرش عبدالرحيم  انيسي نيز از خوشنويسان نامدار بودند و عبدالكريم  خوارزمي در دربار سلطان يعقوب آق قويونلو(884896 ه) خدمت كرده با لقب يعقوبي مشهور بود و بنابر آنكه سلطان  يعقوب با جامي دوستي نزديك داشت، گمان مي رود اين نسخه  در زمان زندگي او و شايد از روي نسخه تحفه فرستاده جامي  به سلطان يعقوب استنساخ شده باشد.  اين پنج نسخه قديمي، كه اساس كار تهيه متن علمي انتقادي  حاضره را تشكيل مي دهند، برگزيده ايست تقريبا" از دو صد نسخه اي، كه در كتابخانه هاي دولتي شهرهاي: دوشنبه،  تاشكند، سمرقند، بخارا، باكو، عشق آباد، تفليس، غازان،  ايروان، مسكو، لنينگراد و ساير شهرهاي اتحاد جماهير شوروي موجود بوده و اينچنين نسخه هاي متعلق به اشخاص  مختلف كه مورد بررسي و تحقيق نگارنده واقع شده اند مي باشند. با كمال تاسف بايد متذكر شد، با همه قدمت و نفاست اين پنج نسخه بازهم در اثر بي توجهي و عدم دقت  كاتبان از تحريف و خطا مصون نمانده اند. اينك براي نمونه  به ذكر چند مورد اكتفا مي شود: نسخ الف، ب و ج گمان  كرده اند، كه مهرجان(مهرگان)نام شخصي است از نزديكان  انوشيروان، اين سوءتفاهم مضمون حكايت را آشفته است. ديگر آنكه در هر پنج نسخه نامبرده بالا در نام شهرها و بزرگان  تصوف تحريفات و اشتباهات رخ داده است. مثلا": به جاي  فخري گرگاني - فرخي گرگاني، به جاي جاحظ- حافظ، به جاي  عمعق- عميق و نيز به جاي كلمات درد- دزد، به جاي تيغ -  بيع و امثال اين خطاها بسيار ديده مي شوند. غيراز اين گونه تحريف و تصحيفات در مواردي بعضي از قسمتهاي  جمله ازقلم افتاده است، مثلا" در روضه هفتم عبارت مولوي  جامي چنين است: "واز شعراي ماوراءالنهر ناصر بخاري است و در اشعار وي چاشني اي از تصوف هست و ديگري خواجه عصمت  بخاري است و وي در غزل تتبع خسرو مي كند" ولي در نسخه "ب"  ورق 74 اين جمله چنين تحريف شده است: "و از شعراي  ماوراءالنهر ناصر بخاري است و وي در غزل تتبع خسرو مي كند" اين گونه نواقص و خطاها با مقابله هر پنج نسخه  با دقت كامل در متن حاضره تصحيح شده اند.  اين را نيز بايد يادآور شد، كه در تصحيح متن هاي  انتقادي قاعده چنين است، كه در هر صفحه در سمت چپ كلمه  مورد اختلاف يا حذف شده به ترتيب عددي قرار داده مي شود و با همان عدد اختلاف بدلها با اصل يا افتادگي و يا چگونگي تصحيح در حاشيه نشان داده مي شود، اما در متن  حاضره گاهي يك يا چند جمله از نسخه اصل يا بدلها افتاده  يا دگرگون است، بنابرآن براي نشان دادن آن جمله ها،  ابتكارا" در اول و آخر آنها يك عدد مكرر قرار داديم تا اينكه حدود آن جمله ها معلوم شود و در حاشيه با همان عدد مشخص اختلاف يا افتادگي اصل يا بدلها را نشان داديم.  مثلا": براي نمونه اين چند جمله از صفحه 128 نقل مي شود:  " چون چند گاهي برآمد به نظم شاهنامه مامور شد، هزار بيت  گفت و پيش سلطان آورد تحسينها يافت و هزار دينار زر سرخش  انعام فرمود پس در مدت سي سال شاهنامه را تمام ساخت و پيش سلطان آورد و به دستور آنچه پيش واقع شده بود در مقابله هر بيتي يك دينار زر سرخ توقع مي داشت "در حاشيه  چنين قيد شده است:  با اينكه اين پنج نسخه موصوف بالا از لحاظ اصالت و نفاست  نسبت به يكديگر همطرازند، اما چون نسخه "الف "نسبت به  قدمت و سال كتابت از همه نسخه هاي موجوده بهارستان  ممتازتر و مشخصتر بود آن را اساس كار ترتيب و تصحيح متن  حاضره قرار داديم.  نگارنده يقين دارد اين متن بهارستان جامي، كه اينك در دسترس فرهنگ پژوهان و دانشوران قرار مي گيرد نسبت به متن  همه نسخه هاي خطي و نشرهاي پيشين صحيحتر و كاملتر است،  اما نمي توان ادعا كرد، كه اين متن عينا" همان متن  بهارستاني است، كه مولوي جامي به رشته تحرير كشيده است،  فقط موقعي مي توان به اين آرزو رسيد، كه به حصول نسخه  دستنويس خود موءلف نايل شويم.  ضرورت تصحيح دقيق علمي آثار بديع پيشروان برجسته ادب يكي از وظايف مهم استادان مطلع و محيط فن زبان شناسي و عاشقان لالي بحر بيكران آثار غني و حكيمانه كلاسيك ما مي باشد، آثاري، كه مبلغ انديشه ها و نمايشگر حيات واقعي  مادي و معنوي نياكان ماست، كه از نظر درك تاريخي و چگونگي درجه تكامل تمدن بشري اهميت علمي، اجتماعي و ادبي  قابل توجهي دربردارد. بهارستان نورالدين عبدالرحمان جامي،  كه در پيروي گلستان شيخ اجل مصلح الدين سعدي شيرازي  تاليف يافته نيز يكي از آن شكوفه هاي نادريست، كه جامي  در آن تجلي سنن عاطفي انساني و انساندوستي شيخ شيراز را ادامه داده، امثال ظريف و نكات حكيمانه را در شكل  حكايتهاي لطيف و مطايبه هاي شيرين با لحني شيوا دلپذير افاده كرده است، از اين جهت بهارستان با مضامين شوق آور وحياتي خود نه فقط در بين دوستداران و خوانندگان فارسي  زبان شهرت ومحبوبيت يافته، بلكه از مرز و بوم خلقهاي  ايراني نژاد فراتر رفته به بسياري از زبانهاي شرقي و غربي، از جمله: لاتيني، انگليسي، آلماني، فرانسوي، چكي،  روسي، تركي، ازبكي آذربايجاني و غيره نيز ترجمه شده، در اقصاي عالم انتشار يافته است. امروز بهارستان را در كشورهاي دري زبان در رديف بهترين آثار نفيس ادبي در دانشگاهها و دانشسراها آموزش مي كنند و از جواهر معاني  آن بهره ور مي شوند.  در خاتمه بايد ذكر كرد، كه در تصحيح متن حاضره بهارستان  جامي دقت و كوشش ارزنده فاضل محترم حسين احمد تربيت(فاخر) كه بازخواني آن را بر عهده داشتندقابل توجه و مورد سپاسگزاري مي باشد، به همين دليل از زحمات ايشان صميمانه  تشكر مي نماييم. 
