 گروه اجتماعي: "طرح ساماندهي حمايت از اقشار نيازمند" كه  توسط گروهي از نمايندگان مجلس ارائه شده است باعث ايجاد تنش بيشتر در امور نيازمندان مي شود.  دكتر غلامرضا انصاري رئيس سازمان بهزيستي كشور ديروز در جمع خبرنگاران با اعلام اين مطلب افزود: جدا كردن بخش  حمايتي از بخشهاي پيشگيري و بازپروري شيوه درستي در حمايت از نيازمندان نيست و ارائه خدمات با روشهاي سنتي  مديريت عدم كارآمدي خود را نشان داده است.  وي وظيفه يك نهاد حمايتي را كاهش آسيبپذيران و مددجويان  دانست و گفت: افتخار كردن به بالا بردن افراد تحت پوشش  هنر يك نهاد حمايتي نيست بلكه عيب آن است.  انصاري افزود: براي ساماندهي افراد نيازمند تاكنون  سازمان بهزيستي 3 هزار ساعت كار پژوهشي كرده و لايحه اي  جهت ارائه به هيات دولت آماده شده است.  وي با اشاره به فعاليتهاي سازمان بهزيستي گفت: در حال  حاضر در 6 استان كشور واحدهاي نگهداري اردوگاهي كودكان  بي سرپرست را به شبه خانواده تبديل كرده ايم و تا انتهاي  سال آينده تمامي كودكان تحت پوشش بهزيستي را در واحدهاي  شبه خانواده سازماندهي مي كنيم.  انصاري گفت: در حال حاضر 3 هزار كودك بي سرپرست تحت پوشش  هستند. وي در مورد زنان و دختران آسيبديده گفت: با انجام  كارهاي مقدماتي در حال حاضر اين گروه از آسيبديدگان از لحاظ سن و نوع بزه تفكيك مي شوند و در مراكز جداگانه  بازپروري آنان صورت مي گيرد.  رئيس سازمان بهزيستي كشور در مورد اعتياد گفت: تاكنون در 8 استان كشور طرح پيشگيري، درمان و بازپروري اعتياد انجام شده است و مراكز خودمعرف معتادين در حال افزايش  است.  وي با اشاره به سن معتادين گفت: از آنجايي كه بيشترين  معتادين در سنين 18 تا 25 سال قرار دارند كانونهاي بحران  اعتياد مثل مدارس را زير نظر كامل مي گيريم و با آگاه سازي سعي در كاهش آمار معتادين داريم.  انصاري طرح ساماندهي بيماران رواني را از ديگر طرح هاي  اين سازمان نام برد و گفت: ستادي به اين منظور تشكيل شده  تا با افزايش امكانات بيشتري اين بيماران را ساماندهي  كند.  وي تعداد بيماران رواني را 60 هزار نفر اعلام كرد و گفت:  تعداد تختهاي بيمارستان رواني تنها 5 هزار دستگاه است كه  جوابگوي بيماران رواني نيست.  وي گسترش مراكز هيات امناء و خيريه را از ديگر اهداف اين  سازمان اعلام كرد. 
