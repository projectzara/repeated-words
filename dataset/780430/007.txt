 مسئول صفحات داخلي روزنامه صبح امروز بازداشت شد    گروه اجتماعي: سعيد حجاريان گفت: مسئوليت تمام مطالب منتشره در روزنامه صبح امروز با من است و آقاي شكري  بعنوان مطلع به دادگاه احضار شد و بازداشت ايشان بر خلاف  قانون است.  سعيد حجاريان مديرمسئول روزنامه صبح امروز، ديروز در جمع  خبرنگاران با اعلام اين مطلب در مورد بازداشت مدير صفحات  مياني اين روزنامه افزود: در اين رابطه نامه اي به رياست  محترم جمهور نوشته ام همچنين با وزير محترم ارشاد ديدار حضوري داشته ام و از ايشان خواسته ام با رئيس دادگستري  استان تهران صحبت كند و همچنين به قاضي دادگاه گفته ام  اينجانب حاضرم بعنوان ضامن تني به زندان بروم.  وي در مورد نامه چاپ شده گفت: در بازجويي ادعاهاي  مدعي العموم را رد كرده ام و اين نامه احتياج به يك بحث  فني، كلامي، تفسيري و فقهي دارد كه ان شاءالله در دادگاه  مطبوعات به طور مشروح به آن مي پردازم.  حجاريان برخورد دادگاه مطبوعات را شيوه اي نامناسب خواند و گفت: هيچ نوع تفويض اختياري رافع مسئوليت نيست و بنده  مدير مسئول روزنامه هستم و اگر اختياري به آقاي شكري  داده ام مسئوليت تمام كارهاي ايشان در روزنامه بعهده  بنده است و بايد جوابگو باشم. وي گفت: علي رغم اينكه در دادگاه بر مسئوليتم بر جوابگويي تاكيد كردم اما در نامه  روابط عمومي قوه قضائيه اعلام شده از خودم رفع مسئوليت  كرده ام كه اين مسئله را به شدت تكذيب مي كنم.  مدير مسئول صبح امروز گفت: حتي اگر نظريه تفسيري اداره  حقوقي قوه قضائيه را بپذيريم آقاي شكري نويسنده نامه  نبوده و مسئوليتي هم ندارد.  وي تاكيد كرد كه شكري بعنوان گواه به دادگاه رفته و نه  متهم و افزود: حتي براي اطمينان وثيقه اي براي ايشان در نظر گرفته ايم اما قاضي حداكثر قرار را(يعني بازداشت را) تعيين كرد كه باعث تعجب ما شد. 
