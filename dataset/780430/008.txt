 گروه اجتماعي: كاظم شكري وقايع نگار جبهه هاي جنگ و مسئول صفحات داخلي روزنامه صبح امروز بازداشت شد.  به گزارش خبرنگار ما اتهام شكري درج نامه يكي از خوانندگان تبريزي روزنامه صبح امروز است مبني بر اينكه  " دو خط موازي يكديگر را قطع نمي كنند مگر خدا بخواهد"  علي رازيني به عنوان مدعي العموم درج اين نامه را از مصاديق اخلال در مباني دين تلقي كرده و از مديرمسئول  روزنامه صبح امروز شكايت كرده است. اما قاضي دادگاه  مطبوعات عليرغم نص صريح قانون مطبوعات كه مديرمسئول  روزنامه را مسئول مندرجات روزنامه مي شناسد، كاظم شكري  را به عنوان مسئول صفحات داخلي روزنامه به عنوان مطلع  احضار اما بدون قبول وثيقه و قبل از تشكيل دادگاه و اثبات اتهام بازداشت كرد. يادآوري مي شود اين اولين بار است كه يك خبرنگار به دليل درج نامه مردم و عدم افشاي  منبع خبري خود بازداشت مي شود.  توجيه مسئولين قوه قضائيه براي اين نوع از اقدامات  جلوگيري از فعاليت معاندين و ضدانقلاب در مطبوعات عنوان  شده است كاظم شكري وقايع نگار جبهه هاي جنگ و از جمله  قديمي ترين نيروهاي جهادگر است. شكري در دوران دانشجويي  با فرمان امام(ره)براي تشكيل جهاد سازندگي به اين نهاد انقلابي پيوست. وي در سال 58 با جمعي از دانشجويان مجله  " جهاد" را راه اندازي كرد و چندين سال عضو شوراي سردبيري  اين مجله بود. وي گذشته از حضور در جبهه ها در ثبت وقايع  و حماسه هاي پيروزيهاي رزمندگان اسلام سهم بسزايي دارد،  كمتر سردار شهيد جهادگري را مي توان يافت كه او درباره اش چيزي ننوشته باشد.  در همين زمينه بيانيه اي از سوي روزنامه صبح امروز صادر شده كه متن گزيده آن به قرار زير است:  آقاي كاظم شكري با حسن نيت كامل و اعتماد به گفتار آقاي  مرتضوي و بدون درخواست ابلاغيه رسمي با حضور در دفتر آقاي مرتضوي اطلاعات لازم را به ايشان ارائه مي كنند اما هنگام پايان جلسه احضاريه اي به ايشان داده مي شود كه  بدون آنكه در آن عنوان و علت احضار قيد شده باشد، خواهان  حضور مجدد ايشان در روز بعد از دادگاه مي گردند.  در اواخر جلسه دوم با حضور ناگهاني يكي از مسئولين قوه  قضائيه فضاي بحث دگرگون شده و ايشان بازداشت شده و به  زندان اوين فرستاده و وثيقه را هم قابل پذيرش ندانستند.  در ارتباط با اين اقدام مخالف با موازين قانوني و حقوقي  كشور، نكات زير را به اطلاع مي رسانيم:  1- همانطور كه در قانون مطبوعات نيز تصريح شده است،  مسئوليت تمامي مطالب چاپ شده در روزنامه برعهده  مديرمسئول روزنامه مي باشد و دادگاه به هيچ وجه حق  بازداشت ديگران را به اين عنوان ندارد.  2- قاضي دادگاه مطبوعات آقاي شكري را بدون ذكر علت احضار و صرفا" در قالب يك ارتباط دوستانه به دادگاه دعوت كرده  است. اما در آخرين لحظات ظاهرا" پس از مشورت با يكي از مسئولين قضائي به صدور قرار بازداشت اقدام كرده و همكار محترم صبح امروز را به بازداشتگاه اوين فرستاده است.  آيا بكارگيري چنين شيوه هايي جايي براي اعتماد به  دستگاه قضائي كشور باقي مي گذارد؟ آيا اگر كسي در عدالت  چنين قضاتي شبهه كند كاري غيرمعقول و ناصحيح انجام داده  است؟ 3- باتوجه به آنچه هفته هاي اخير ميان دادگاه مطبوعات و طراحان قانون تغيير مطبوعات و اهالي مطبوعات و مديران  مسئول آن گذشته است، ما درك مي كنيم كه هدف از چنين  اقداماتي چيست ما واقعا" مي پرسيم تامين منويات جناحي  آنقدر ارزشمند است كه دستگاه قضائي ما به خاطر آن قوانين  موضوعه را زير پا بگذارد؟ 
