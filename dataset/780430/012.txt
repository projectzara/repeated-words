   40 درصد از اعتبارات بانكي به بخش خصوصي و 25 درصد آن  به بخش تعاوني پرداخت خواهد شد تسهيلات بانكي بنابر قانون بودجه امسال 6 هزار ميليارد ريال افزايش مي يابد تا با كمك اعتبارات بانكي سازندگي  رونق بگيرد، مشاغل تازه اي ايجاد شود و چرخهاي استقلال  اقتصادي كشور سريع تر به حركت درآيد.  آيين نامه اجرايي نحوه توزيع اين اعتبارات - كه به  تازگي به تصويب هيات وزيران رسيده است - چنانچه به سرعت  به اجرا گذاشته شود، در شرايطي كه كارشكني ها و التهابهاي اجتماعي هر روز مشكلي تازه بر سر راه  حركت هاي اقتصادي دولت قرار مي دهد، مي تواند تحركي تازه  در عرصه هاي مختلف اقتصادي ايجاد كند.  گروه اقتصادي: آيين نامه اجرايي تبصره 3 قانون بودجه  امسال كه نحوه توزيع صدها ميليارد ريال اعتبارات و تسهيلات بانكي را مشخص كرده است به تصويب هيات وزيران  رسيد و براي اجرا به سازمان برنامه و بانك مركزي ابلاغ  شد.  به موجب اين آيين نامه تسهيلات اعتباري امسال از طريق  بانك هاي تجاري(ملي ايران، صادرات، تجارت، ملت، سپه،  رفاه كارگران)و همچنين از طريق بانكهاي تخصصي(كشاورزي،  صنعت و معدن، مسكن)اعطا مي شود. سهم بخشهاي مختلف  اقتصادي در مانده كل تسهيلات بانكي طي سال 1378 براساس  تصويب شوراي پول و اعتبار به شرح زير است:  - بخش كشاورزي 25درصد،  - بخش صنعت و معدن 5/33 درصد - بخش مسكن و ساختمان 29درصد - بخش صادرات 8 درصد - بخش بازرگاني داخلي، خدمات و متفرقه 5/4درصد بانك مركزي جمهوري اسلامي موظف است از تاريخ تصويب اين  آيين نامه حداكثر ظرف مدت پانزده روز نسبت به تعيين و ابلاغ سهم هر يك از بانكهاي عامل بر حسب استان اقدام  نمايد.  بانك هاي عامل موظفند حداكثر ظرف مدت پانزده روز پس از ابلاغ سهم تعيين شده توسط بانك مركزي جمهوري اسلامي  ايران، مراتب را براي اجرا به كليه واحدهاي اجرايي  ذي ربط در سراسر كشور ابلاغ كنند.  سازمان برنامه و بودجه موظف است حداكثر ظرف مدت يك ماه  از تصويب اين آيين نامه طرح هاي دولتي كه مشمول تضمين  دولت قرار خواهند گرفت را تعيين، تضمين و ابلاغ نمايد.  تغيير در مانده شش هزار ميليارد ريالي موضوع اين  آيين نامه براساس مبلغ اصل تسهيلات، قبل از اضافه شدن  سود و كارمزد متعلق حساب مي شود.  در اين آيين نامه آمده است: بانكهاي عامل موظفند سرمايه  در گردش مورد نياز دستگاههاي دولتي براي خريد محصولات  اساسي كشاورزي و دامي، تهيه و تدارك نهاده هاي كشاورزي و تنظيم بازار را به صورت تسهيلات كوتاه مدت و براساس جدول  گردش نقدينگي تاييدشده توسط سازمان برنامه و بودجه،  تامين و اعطا كنند.  در صورتي كه تعاونيها و اتحاديه هاي تخصصي تامين بخشي از اين نهاده ها را به عهده بگيرند متناسب با آن از تسهيلات  موضوع اين ماده به آنان واگذار خواهد شد.  اين آيين نامه تسهيلات اعتباري طرحهاي سرمايه گذاري  دولتي را نيز مشخص و تعيين كرده است. همچنين درمورد تسهيلات اعطايي به بخش دولتي مقرر كرده است: بانكهاي  عامل موظفند سرمايه در گردش مورد نياز اشخاص حقيقي و حقوقي بخش غيردولتي از تسهيلات اعتباري تخصيصي را حسب مورد با معرفي دستگاه ذي ربط در اختيار معرفي شدگان  مربوط كه در زمينه هاي تهيه و تدارك و توزيع نهاده ها و عوامل توليد بخشهاي كشاورزي و صنايع وابسته و تهيه و توزيع كالاها و مايحتاج ضروري كاركنان دولت، نيروهاي  مسلح، عشاير و ساير اقشار مردم، همچنين تهيه و تدارك  مواد لازم براي قاليبافان تحت پوشش وزارتخانه هاي  جهادسازندگي و تعاون، شركت سهامي فرش ايران، سازمان  صنايع دستي و ساير موءسسات حمايتي فرش فعاليت دارند و همچنين سرمايه در گردش ساير موارد صنعتي، تامين و در اختيار متقاضي قرار دهند.  بانكهاي عامل موظفند تسهيلات اعتباري بابت طرحهاي  سرمايه گذاري در بخش غيردولتي و تسهيلات موضوع ماده 22 اين آيين نامه را در سطح ملي و استاني و با اولويت  پرداخت به طرحهاي مصوب نيمه تمام سالهاي گذشته خود كه از منابع اعتباري تبصره هاي قوانين بودجه سنواتي استفاده  نموده اند در چارچوب ضوابط اين آيين نامه اعطا كنند.  در اين آيين نامه براي تسهيل امر ازدواج ايثارگران،  دانشجويان، مددجويان تحت پوشش كميته امداد امام خميني  (ره)، بهزيستي و ساير اقشار با استفاده از منابع اعتباري  قرض الحسنه بانكها و براساس دستورالعمل جداگانه اي مشتمل  بر سقف وام قابل پرداخت كه حداكثر تا پانزدهم خرداد ماه  سال 1378 تهيه خواهد كرد نسبت به اعطاي وام قرض الحسنه  مورد نياز جهت تحقق اهداف فوق اقدام نمايد.  همچنين با استفاده از منابع قرض الحسنه بانك هاي عامل،  تسهيلات مورد لزوم صندقهاي قرض الحسنه رفاه دانشجويان  وابسته به وزارتخانه هاي فرهنگ و آموزش عالي و بهداشت،  درمان و آموزش پزشكي و ديگر دانشگاههاي كشور را حداكثر تا پايان خرداد ماه سال 1378 تامين و به آنان ابلاغ كند.  براساس اين آيين نامه و براساس قانون برنامه دوم توسعه  اقتصادي، اجتماعي فرهنگي جمهوري اسلامي ايران، تسهيلات  بانكي مورد نياز با معرفي وزارت كشور در اختيار مالكان  واحدهاي مسكوني، تجاري، صنعتي، معدني، كشاورزي خسارت  ديده از حوادث غيرمترقبه در شهر و روستا قرار خواهد گرفت.  خسارت ديدگان مذكور جهت خريد لوازم خانگي و همچنين  ماشين آلاتي كه ممر معاش آنها بوده و در اثر حوادث  غيرمترقبه دچار خسارت گرديده اند به تشخيص وزارت كشور مي توانند از تسهيلات اعتباري موصوف استفاده نمايند.  مابه التفاوت سود و كارمزد تسهيلات اعطايي اين بند تا نرخ بخش مربوط و همچنين مانده مطالبات معوق سال هاي قبل  نظام بانكي توسط سازمان برنامه و بودجه تامين و پرداخت  مي شود.  همچنين براي رفع تنگناها و مشكلات خوابگاههاي دانشجويي  اعم از دانشجويان دانشگاهها، طلاب مدارس علوم ديني  بانك هاي عامل نسبت به تامين تسهيلات بانكي مورد لزوم  جهت تحقق اهداف فوق اقدام مي كنند.  در اجراي قانون نحوه واگذاري سهام دولتي و متعلق به دولت،  به ايثارگران و كارگران، تسهيلات مورد نياز جهت خريد سهام كارخانجات و شركت هاي دولتي در اختيار شركت  سرمايه گذاري شاهد و شركتهاي تعاوني يا سهامي ايثارگران،  رزمندگان و بسيجيان قرار خواهد گرفت. 
