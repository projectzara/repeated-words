 گروه اقتصادي: حوادث اخير كوي دانشگاه تهران و ناآرامي هاي متاثر از آن در سطح كشور، به اعتقاد كارشناسان اثري ناميمون بر اقتصاد كشور- به ويژه  بهره وري- برجا گذاشته و مشكلاتي را براي جذب سرمايه و امنيت اقتصادي پديد آورده است.  مهندس عباس حاج فتحعلي ها مجري طرح بهره وري وزارت صنايع  كه پيش از اين به مدت پنج سال مديريت سازمان بهره وري  ملي ايران را بر عهده داشته است پيرامون تاثير رخدادهاي  اخير بر بهره وري در كشور به خبرنگار ما گفت: توسعه  اقتصادي و ارتقاي بهره وري دو روي يك سكه هستند كه در شرايط ثبات و امنيت خود را نشان مي دهند و ميدان ظهور پيدا مي كنند و وقتي ناامني كشور را تهديد كند ثبات و امنيت به طور قطع از جامعه رخت برمي بندد. وي با اشاره  به اينكه در سايه وجود امنيت، كار و تلاش رونق مي گيرد گفت: سرمايه ها وقتي به ميدان مي آيد براي افق بلندمدت  جاخوش مي كنند و دغدغه مسئولان اداره كشور هم به سوي رفع  تنگناهاي اقتصادي معطوف مي شود. در اين شرايط توسعه  صنعتي به شدت متاثر از بازار سرمايه و بازار محصولات است  و هنگامي ساز و كارهاي بازار مي توانند به خوبي عمل كنند كه امنيت ملي و فردي در نظام قضايي كشور فراهم باشد.  مهندس فتحعلي ها با ذكر اينكه مشاركت مردم و توسعه سياسي  با توسعه اقتصادي گره خورده است گفت: اصولا" بدون توسعه  سياسي نمي توان به توسعه اقتصادي پايدار دست يافت و اگر برخي مسائل و مشكلات سياسي كه بوجود مي آيد بهايي براي  توسعه سياسي باشد نه تنها نمي توان آن را در يك دوره يا افق بلندمدت منفي تلقي كرد بلكه حتي مي توان اميدوار بود كه در سير تكامل سياسي جامعه با برخورداري از تضارب افكار جايگاه و شان هريك از اركان نظام حكومتي هر روز مشخص تر شود.  وي با ذكر اينكه اگر مسائل و مشكلات سياسي باعث ايجاد اغتشاش وتيره و تار شدن فضاي سياسي شود آثار آن بر فعاليت هاي اقتصادي نمودار خواهد شد گفت: روند ناآرامي ها اگر ادامه پيدا كند شرايط مبهمي را در آينده  ايجاد مي كند كه آثار منفي آن در اقتصاد و صنعت نمودار شده و باعث فرار سرمايه گذاري در بخش هاي مولد و اقتصادي  خواهد شد.  وي افزود: به گمان من وقايع بعد از يك تجمع اعتراض آميز مي توانست با روشهاي ساده تري حل شود زيرا از ابتدا مشخص  بود كه اين حركت ها با قصد تخريب و تيره كردن فضاي توسعه  سياسي تدارك شده بود كه خوشبختانه به كنترل در آمد.  مجري طرح بهره وري وزارت صنايع همچنين گفت: ارتقاي  بهره وري ملي نيازمند مشاركت عمومي است و مشاركت تنها در سايه امنيت حاصل مي شود. اين امنيت در صورتي كه با اعمال  فشار حاصل شود نه تنها پايدار نخواهد بود، بلكه در سايه  چنين امنيتي مشاركت عمومي حاصل نمي شود و نمي توان به  شكوفايي خلاقيت ها براي رشد و توسعه اقتصادي اميد بست.  وي در پايان گفت: تمام جناح ها و كساني كه توسعه سياسي  اقتصادي را براي كشور طلب مي كنند بايد به دنبال ايجاد فضايي باشند كه با كمترين كنش ها هم خواسته هاي عمومي  بتواند امكان بروز داشته باشد و هم اصلاح ساختارهاي  اقتصادي كشور براي رقابتي شدن و ارتقاي بهره وري وجهه  همت و اولويت هاي نخست دولت قرار گيرد. 
