   اروميه- خبرگزاري جمهوري اسلامي: رئيس سازمان حفاظت  محيط زيست كشور اعلام كرد: به منظور جلوگيري از آلودگي  ها، ناوگان نفتي ايران در خليج فارس به استانداردهاي  بين المللي زيست محيطي مجهز مي شود.  خانم معصومه ابتكار ديروز در گفت وگوي مطبوعاتي در اروميه افزود: به همين منظور خريدهائي صورت گرفته و كار اصلاح ناوگان نفت كش كشور طبق ضوابط جديد آغاز شده است.  معاون رئيس جمهوري با اشاره به حجم عظيم ورود شناورهاي  نفت كش جنگي وتجاري به خليج فارس اضافه كرد: به دليل  رعايت نشدن عوامل زيست محيطي توسط اين شناورها محيط زيست  منطقه به شدت دچار مخاطره شده است.  وي افزود: براي جلوگيري از آلودگي خليج فارس تفاهم  نامه هاي مشترك باكشورهاي حوزه خليج فارس منعقد شده و كشورهاي منطقه علاقمند شده اند دراين زمينه با ايران  همكاري كنند.  خانم ابتكار اضافه كرد: همچنين قرار دادهاي مشترك نيز با كشورهاي حوزه درياي خزر امضا شده كه كشورهاي عضو در يك برنامه عملياتي و مطالعاتي براي جلوگيري از آلودگي  اين درياچه مشاركت داشته باشند.  وي گفت: در اين پروژه مطالعاتي پالايش آلاينده ها،  مديريت ساحلي و تنوع زيستي درياي خزر مورد ارزيابي و تجزيه و تحليل قرار مي گيرد.  رئيس سازمان حفاظت محيط زيست كشور با اعلام اينكه روند آلودگي درياي خزر همچنان نگران كننده است تاكيد كرد:  كشورهاي حوزه اين دريا مسئول هستند تا از روند آلودگي آن  جلوگيري كنند.  وي فعاليت هاي اكتشافات نفتي و فاضلاب صنعتي شهرها را از جمله مهمترين عوامل آلودگي درياي خزر ذكر كرد و اظهار داشت هيچ يك از كشورها حق ندارنددر جهت منافع خاص خود منابع درياي خزر را آلوده كنند. 
