 گروه اقتصادي: شوراي عالي انفورماتيك كشور سومين نشست  توجيهي مسئولان حل مشكل سال 2000 وزارتخانه ها و سازمانهاي دولتي را دوم مرداد ماه در محل سازمان برنامه  و بودجه برگزار مي كند.  شوراي عالي انفورماتيك مسئول هماهنگي و اطلاع رساني در اين زمينه است و از حدود يك سال پيش با استفاده از خدمات  تخصصي شركت تحقيقاتي صنايع انفورماتيك فعاليت در اين  زمينه آغاز شده است. در اين نشست توجه به لزوم  برنامه ريزي فوري براي موءسسه هاي حساس در رفع مشكل سال  2000 و نحوه كمك گيري از موءسسه هاي بين المللي وابسته به  سازمان ملل متحد پيشرفت اقدام هاي انجام شده در دستگاههاي دولتي نيز بررسي خواهد شد.  مشكل رايانه ها و مدارهاي رايانه اي در سال 2000 موضوع  روز كشورهاي پيشرفته است كه از چند سال پيش اقدام هاي  مربوط به اصلاح شبكه هاي رايانه اي خود را آغاز كرده اند اين مشكل بسيار گسترده و فراگير است به طوري كه ساعتهاي  رقومي كوچك دستگاه ويدئو در منزل تا دستگاههاي پيشرفته  دفاعي را در بر مي گيرد و برآورد شده است كه براي  اصلاحات لازم اين مشكلات در جهان بيش از هزار ميليارد دلار بايد هزينه شود.  بخشهايي كه تاثير بيشتري بر فعاليت ساير سازمانها و زندگي روزمره اجتماعي خواهند داشت از اهميت بيشتري  برخوردارند و رفع نشدن مشكل در آن ها خسارت هاي بسيار زيادي را وارد مي كند، از جمله اين بخشها مي توان بخش  انرژي آب، ناوبري هوايي، مخابرات، بانكداري، دفاع،  پتروشيمي و صنايع سنگين را نام برد.  بدون شك بكارگيري دستورالعمل هاي شوراي عالي انفورماتيك  در اين باره كه از طريق نظام مديريتي دولت ابلاغ شده است  مي تواند راه گشاي مشكل بوده و خسارتهاي وارده را به  حداقل ممكن كاهش دهد. 
