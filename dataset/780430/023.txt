 گروه اقتصادي: به دليل پايين بودن نرخ خريد تضميني گندم،  مرغداريهاي شهرستان نهبندان گوي سبقت خريد اين محصول را از مراكز خريد دولتي گندم ربوده اند.  به گفته منابع محلي مرغداريهاي اين شهرستان جنوبي استان  خراسان گندم مازاد بر نياز كشاورزان را گرانتر از نرخ  تعيين شده از سوي دولت مي خرند وكشاورزان نيز به همين  دليل تمايلي به فروش گندم به مراكز دولتي ندارند.  اين در حالي است كه به گفته رئيس اداره تعاون روستايي  نهبندان به رغم افزايش سطح زيركشت در اين شهرستان، خريد گندم از سوي مراكز اين اداره نسبت به مدت مشابه پارسال  88 درصد كاهش داشته است.  فريدون اسفهرودي روز سه شنبه به خبرگزاري جمهوري اسلامي  گفت: امسال فقط18 تن گندم از كشاورزان خريداري شد، در صورتي كه اين ميزان طي مدت مشابه پارسال 150 تن بود.  وي علت اصلي افت خريد گندم توسط مراكز دولتي را اقدام  مرغداريها درخريد اين محصول از كشاورزان با نرخ بيشتر ذكر كرد.  او گفت: قيمت تعيين شده از سوي دولت براي هر كيلوگرم  گندم 688 ريال است. وي افزود: گندم مازاد كشاورزان اين  شهرستان در بازار آزاد و اغلب به مرغداريها در هر كيلوگرم تا نرخ 950 ريال به فروش مي رسد.  يكي از كشاورزان منطقه چاهداشي نهبندان گفت: با توجه به  اختلاف قيمت بين نرخ تعيين شده از سوي دولت و نرخ بازار،  اغلب كشاورزان محصول گندم خود رابه مرغداريها مي فروشند.  محمد كاظمي افزود: دولت در صورت افزايش قيمت خريد گندم و اعطاي تسهيلات به كشاورزان موفق به خريد گندم از آنان  خواهد شد.  وي گفت: تاخير در جمع آوري محصول و عدم پرداخت به موقع  بهاي گندم توسط سازمان تعاون روستايي نيز در كاهش فروش  گندم به مراكز دولتي موءثر است.  يكي از كشاورزان منطقه بندان وطبسين نيز گفت: نرخ تعيين  شده از سوي دولت براي خريد گندم كم است و اين در حالي  است كه گندم در بازار تا 50 درصد بالاتر ازاين قيمت به  فروش مي رسد.  موسي بومدي افزود: به علت بالا بودن هزينه كمباين و ازبين رفتن كاه، امسال محصول گندم را با دست جمع آوري  مي كنيم و اين امر باعث تاخير در كار برداشت شده  به طوري كه هنوز بخشي از محصول كشاورزان جمع آوري نشده  است.  وي گفت: قيمتي كه از سوي دولت براي خريد گندم تعيين شده  تقريبا" معادل قيمت كاه است و كشاورزان مجبورند محصول  خود را به مرغداريها بفروشند.  يكي ديگر از كشاورزان هم با اشاره به هزينه هاي زياد توليد گندم گفت: قيمت پيشنهادي دولت براي اين محصول بسيار پايين است. حاج محمدگل افزود: برغم افزايش قيمت كود،  دستمزد كارگر، هزينه كمباين وسوخت قيمت گندم افزايش  نيافته است.  مدير كشاورزي نهبندان نيز ميزان توليد امسال گندم در اين شهرستان را7000 تن ذكر كرد.  وي افزود: اين ميزان نسبت به پارسال 15 درصد افزايش  يافته است. غلامرضا قوسي گفت: كشاورزان منطقه به دليل  پايين بودن نرخ خريد مراكزدولتي، علاقه اي به فروش گندم  خود به سازمان تعاون روستايي ندارند.  وي معتقد است در صورت عدم اتخاذ تدابير مناسب، عمده  محصول گندم اين شهرستان در مرغداريها مصرف خواهد شد.  او علت استقبال از خريد گندم توسط مرغداريها را نيز گراني دان مرغ ذكركرد.  *** مشكل نفروختن گندم به دولت تنها شامل كشاورزان نهبندان  نمي شود و ساير گندمكاران نيز با اين معضل روبه رو هستند.  باتوجه به قيمت بسيار بالاتر خريد گندم از خارج، بجاست  كه به جاي كمكهاي بلاعوض به كشاورزان محصول آنها با نرخ  واقعي خريداري شود. 
