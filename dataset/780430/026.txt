 آزمون سراسري دانشگاهها، فصل تازه اي كه بر بال آرزوها آغاز مي شود. امسال نزديك به 5/1 ميليون نفر از جوانان  كشور ما به شوق راه يافتن به دانشگاهها در آزمون سراسري  شركت كردند اگرچه گفته شده است كه اميد قبولي براي  داوطلبان به نسبت 1 به 9 است، يعني از هر 9 نفر يك نفر در دانشگاهها پذيرفته خواهدشد، اما با اين حال، همه  دختران و پسراني كه با شور و اشتياق در آزمون سراسري  شركت كردند، لبريز از اميد به آينده اند. آزمون سراسري  هميشه و همواره چنين بوده است. مهم اين است كه زندگي  هميشه برپايه تلاش و اميد تداوم يافته است.  بار ديگر در روزهاي پنجشنبه و جمعه 24 و جمعه 25 تيرماه  سال جاري نزديك به يك ونيم ميليون نفر از جوانان كشور ما براي راهيابي به دانشگاههاي كشور در آزمون سراسري  دانشگاهها و مدارس عالي دولتي كه به صورت همزمان در تهران و شهرستانها برگزار شد شركت كردند. به گزارش روابط عمومي سازمان سنجش آموزش كشور، امسال يك ميليون و 460 هزار و 110 داوطلب نظام جديد و قديم آموزش متوسطه در آزمون سراسري سال 1378 شركت داشتند. بر پايه همين گزارش  با شركت 788 هزارو 36 نفر داوطلب زن و 673 هزارو 74 نفر داوطلب مرد در صبح و بعدازظهر روزهاي پنجشنبه و جمعه 24 و 25 تيرماه در چهار گروه آزمايشي و در 292 شهرستان  مختلف آزمون سراسري برگزار شده است.  برپايه همين اطلاعيه 136 هزارو 812 نفر داوطلب نظام جديد و قديم آموزش متوسطه در گروه آزمايشي هنر در آزمون  سراسري شركت داشتند.  از زمان برقراري امتحان ورودي براي پذيرش داوطلبان ورود به دانشگاهها كه قدمت آن نزديك به 5 دهه مي رسد، هرسال  انبوهي از جوانان علاقه مند به تحصيلات دانشگاهي در اين  آزمون ها حضور مي يابند و با بيم و اميد، منتظر اعلام  نتيجه مي مانند. شور و هيجان خاصي كه با برگزاري آزمون  سراسري تا زمان اعلام نتيجه آغاز مي شود، بسياري از خانواده هاي داوطلبان اين مسابقه سراسري را نيز دربرمي گيرد و آنان با شور و علاقه نتايج آزمون را از طريق مطبوعات و اطلاعيه هاي سازمان سنجش آموزش كشور پي  مي گيرند. امسال نيز، عده زيادي از پدران و مادران  دختران و پسران شركت كننده در آزمون سراسري در پيرامون  حوزه هاي برگزاري آزمون گردآمده بودند و با شور و شوق  فرزندانشان را تا آستانه ورود به جلسه امتحان همراهي  مي كردند.  " صفدر اكبري "كه دختر جوانش را براي ورود به جلسه آزمون  همراهي كرده است، مي گويد: دخترم بسيار ساعي، باهوش است  و در رشته رياضيات نمرات خوبي به دست آورده است. ما امروز از صبح زود آماده بوديم تا او را به جلسه آزمون  سراسري برسانيم.  از او مي پرسيم كه چه اندازه به قبولي دخترش در آزمون  سراسري اميدوار است. مي گويد: من سه فرزند دارم كه دوتاي  آنها دخترند و يكي پسر. يكي از دخترانم پس از پايان دوره  دبيرستان به سمت فعاليت هاي فني و حرفه اي رفت و حالا هم  در يك شركت توليدي كار مي كند و از زندگي اش راضي است.  اما دختر ديگرم كه امروز در كنكور شركت كرده، خودش راغب است كه تحصيلاتش را در دانشگاه به انجام برساند و من  احساس مي كنم كه در اين راه موفق مي شود من يك كارمندم،  اما اگر احساس كنم كه فرزندانم استعداد و علاقه به  تحصيلات بالاتر دارند حاضرم با همه وجودم در خدمت آنها باشم اما در ميان دو فرزندم، فقط يكي به تحصيلات  دانشگاهي علاقه نشان داده است. حتي پسرم كه سال دوم نظام  جديد است، دوست دارد، دنبال كار فني برود و از همين حالا تابستان ها، به كلاس كامپيوتر مي رود. من برداشتم اين  است كه امكانات كافي براي جذب جوانان به سوي كارهاي فني  و حرفه اي بايد فراهم باشد تا هر كس علاقه مند بود، به  حرفه موردعلاقه اش جذب بشود و پشت كنكور نماند. " خانم م. پورحسيني خانه دار مادر يكي ديگر از داوطلبان  آزمون سراسري كه دخترش را براي شركت در اين مسابقه بزرگ  همراهي كرده است، با شور و هيجان خاصي مي گويد كه  آرزومند است دخترش در رشته هنر كه از دوران كودكي مورد علاقه او بوده، قبول شود. اين مادر با نشان دادن يك برگ  نقاشي شده كه از آثار دختر اوست. مي گويد: "دخترم از دوره دبستان به نقاشي علاقه داشت و دبيران دوره هاي  مختلف دبستان، راهنمايي و دبيرستان او را تشويق كرده اند.  اميدوارم خداي بزرگ كمكش كند. " آقاي اميني و همسرش كه پسرشان را براي شركت در آزمون  سراسري همراهي كرده اند، در گفت وگو با همشهري ديدگاههاي  متفاوتي دارند. پدر خانواده مي گويد: "خود من در مدرسه  عالي بازرگاني سابق درس خواندم و ليسانس گرفتم و حالا هم  كارمند بازنشسته بانك هستم. زمان ما تعداد داوطلبان  كنكور كمتر بود و جمعيت كشور به اندازه امروزي نبود.  يعني شانس قبولي بيشتر از حالا بود. من نظرم اين است كه  جوان ها بيشتر بروند طرف يادگرفتن كار و تخصص و نونشان  را پيدا كنند. اين بهتر است كه پس فردا ليسانس بگيرند و دنبال كار بگردند اما حريف همسرم نشدم ! هر دو مي خندند و مادر خانواده مي گويد: پسر من استعداد خوبي توي كارهاي  فني دارد، خوب اگر بتواند برود رشته هاي فني دانشگاه،  بهتر است تا از اين رشته درسي محروم بماند. البته با پسرم شرط بسته ايم كه پس از دوبار شركت در كنكور اگر موفق نشد، دنبال يادگيري كارهاي فني برود. الان در نقشه برداري و طراحي ساختمان تا حدودي وارد است و در رشته الكترونيك هم سررشته خوبي دارد. اما، بعيد است يك  مادر آرزوي قبولي فرزندش در آزمون دانشگاه را نداشته  باشد.  بلندپروازي يا واقعگرايي  " محمد سليمي "از داوطلبان كنكور سراسري با بيم و اميد شركت در آزمون سراسري سخن مي گويد: نمي دانم قبول مي شوم  يا نه !؟ اما به هرحال اميد داشتن بهتر از نااميدي است.  پارسال كه نتوانسته بودم در آزمون سراسري شركت كنم، خيلي  ناراحت بودم و احساس مي كردم، يك فرصت خوب را از دست  داده ام، اما حالا نتيجه هرچه كه باشد، حداقل رضايت خاطر دارم، چون تلاش كرده ام.  از اين داوطلب مي پرسيم كه در چه رشته اي علاقه مند به  ادامه تحصيل است، مي گويد: انتخاب خودم مهندسي مكانيك  است. اما نمي دانم، قبول مي شوم يا نه يا اينكه  انتخابهاي بعدي نصيبم شود. خوب، من چه قبول بشوم و چه  نشوم دنبال اين رشته مي روم يعني منظورم كنكور دانشگاه  آزاد هم هست حتي دوست دارم در كارگاههاي بزرگ بروم و اين كار را ياد بگيرم. اما فكر نكنيد كه خيلي بلندپروازي  مي كنم، برعكس دوست دارم به مملكت و مردم كشورم خدمت كنم.  اما چرا بايد حتما" در آزموني با اين رقابت فشرده شركت  كنم. اگر امكانات خوبي از همان دوره دبيرستان براي امثال  من فراهم شود كه بتوانيم فن و تخصص مورد علاقه خودمان را ياد بگيريم، هم به سود كشور است و هم از تعداد داوطلبان  آزمون سراسري كم مي كند. همچنان كه اشاره كرديم امسال در آزمون سراسري دانشگاهها و مدارس عالي كشور نزديك به 5/1 ميليون نفر شركت كرده اند. هر سال هنگام برگزاري اين  آزمون فراگير با رخدادهاي گوناگوني روبه رو هستيم. بعضي  از رخدادهاي آزمون سراسري امسال را به نقل از خبرگزاري  جمهوري اسلامي از نظرتان مي گذرانيم:  زنان بيشتر از مردان  سازمان سنجش آموزش كشور اعلام كرد كه امسال 723 هزار و 393 داوطلب زن در آزمون سراسري دانشگاهها و موءسسات آموزش  عالي شركت كردند. شمار مردان شركت كننده در آزمون  سراسري امسال به مراتب كمتر از زنان شركت كننده است.  از مجموع يك ميليون و 339 هزار و 959 داوطلب شركت كننده  ، 616هزار و 566 نفر مرد هستند. براساس اين اطلاعيه، فرم  انتخاب رشته داوطلبان به همراه كارنامه، اواسط مردادماه  توزيع مي شود و داوطلبان مي توانند 100 كد رشته محل رااز ميان كد رشته محل هاي تحصيلي مورد علاقه، انتخاب كنند.  آزمون سراسري دانشگاهها و موسسات آموزش عالي همزمان با سراسر كشور در گروه آزمايشي علوم رياضي در شهرستان  مهاباد نيز برگزار شد.  به گفته رييس اداره آموزش و پرورش مهاباد در اين چارچوب 689 نفر داوطلب در حوزه هاي امتحان حضور يافتند، كه 176 نفر از اين داوطلبان زن هستند.  بشيرپور افزود: در آزمون سراسري امسال، در شهرستان  مهاباد 2600 نفر درچهار گروه آزمايشي شركت داشتند كه از اين تعداد 1000 نفر زن هستند.  به گفته وي تعداد شركت كنندگان در آزمون امسال در شهرستان مهاباد نسبت به پارسال 500 نفر افزايش يافته است.  همچنين آزمون گروه آزمايشي هنر نيز با شركت  275شركت كننده در دو حوزه امتحاني مهاباد برگزار شد.  همچنين آزمون سراسري دانشگاه هاو موسسات آموزش عالي  همزمان باسراسر كشور در شهرستان هاي سنندج، سقز، قروه،  مريوان، بيجار، كامياران و بانه دراستان كردستان برگزار شد. دراين آزمون 25 هزارو337 داوطلب دختر و پسر از مناطق مختلف استان كردستان شركت كردند.  يكي از مسئولان برگزاري آزمون سراسري در كردستان گفت:  تعداد داوطلبان ورود به دانشگاه ها و مراكزآموزش عالي  دراين استان امسال نسبت به آزمون قبلي 10 درصد افزايش  نشان مي دهد.  علي سلطاني افزود: شركت كنندگان دراين آزمون در چهار گروه آزمايشي علوم تجربي، علوم انساني، رياضيات و هنر به  رقابت پرداختند.  رفع ابهامات  معاون اجرايي سازمان سنجش آموزش كشور اعلام كرد: اشكالي  كه در فرم پاسخنامه داوطلبان كنكور، در خصوص كد دبيرستان  يا مركز پيش دانشگاهي وجود داشت، هيچ تاثير مثبت يا منفي  در سرنوشت علمي داوطلب، برجاي نخواهدگذاشت.  دكتر" حسين توكلي "روز شنبه به خبرنگار گروه اخبار فرهنگي خبرگزاري جمهوري اسلامي گفت: ثبت كد دبيرستان،  هنرستان يا مركز پيش دانشگاهي، در فرم هاي پاسخنامه،  صرفا جنبه آمارگيري داشته است.  در دفترچه راهنماي شركت در آزمون سراسري از داوطلبان  خواسته شده بودتا كد دبيرستان، هنرستان يا مركز پيش  دانشگاهي محل فارغ التحصيلي خودرا يادداشت و در جلسه  آزمون، در محل مربوطه در فرم پاسخنامه درج كنند.  معاون اجرايي سازمان سنجش اظهارداشت: از آنجا كه در مستطيل هاي مربوط به كد دبيرستان، هنرستان يا مركز پيش  دانشگاهي، يك رديف از قلم افتاده بود، به داوطلبان گفته  شد كه نيازي به درج اين كد نيست.  اين رويداد، موجب شد تا برخي داوطلبان دچار اين شبهه  شوند كه ممكن است در سرنوشت علمي آنها تغييراتي حاصل شود.  دكتر توكلي گفت: عدم درج اين كد به منزله اين نيست كه  ممكن است سرنوشت علمي داوطلبان تغيير كند چرا كه ثبت اين  كد، براي سازمان سنجش آموزش كشور، فقط جنبه آمارگيري  داشته است.  وي در خصوص آزمون سراسري و ميزان قطعي شركت كنندگان گفت:  در روزهاي بيست و چهار و بيست و پنجم تيرماه، براي يك  ميليون و 460 هزار و 110نفر در چهارگروه آزمايشي، آزمون  برگزار شد.  معاون اجرايي سازمان سنجش افزود454 هزار و 569 داوطلب گروه آزمايشي علوم تجربي، 568 هزار و 236 داوطلب گروه  آزمايشي علوم انساني، 300 هزار و 493 داوطلب گروه  آزمايشي علوم رياضي و فني و 136 هزار و 112 داوطلب گروه  آزمايشي هنر در 292 شهرستان و 8 كشور خارجي در آزمون  شركت داشتند.  دكتر توكلي در خصوص تاريخ صدور كارنامه هاي داوطلبان  خاطرنشان كرد: بر اساس برنامه زماني پيش بيني شده،  كارنامه آزمون، در نيمه دوم مردادماه، دراختيار تمامي  داوطلبان قرار مي گيرد.  وي تصريح كرد: بيش از 500هزار داوطلب، علاوه بر دريافت  كارنامه، فرم انتخاب رشته را نيز دريافت خواهند كرد.  معاون اجرايي سازمان سنجش گفت: امسال نيز همانند سالهاي  گذشته، داوطلبمجاز است كه حداكثر 300 كد رشته محل را از ميان كد رشته محل هاي تحصيلي مورد علاقه اش، برگزيند.  ادامه دارد بازتاب يك گزارش 
