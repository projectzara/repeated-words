 دولت يوگسلاوي ديروز نيروهاي سازمان ملل مستقر در كوزوو را به تخلف از ماموريت خود، نقض حاكميت يوگسلاوي و برخورد با صربهايي كه در كوزوو باقي مانده اند متهم كرد.  به گزارش خبرگزاري فرانسه از بلگراد" مومير بولاتوويچ " نخست وزير يوگسلاوي طي نامه اي به كوفي عنان دبيركل  سازمان ملل خواستار بازگشت فوري نمايندگان ارتش يوگسلاوي  ، پليس و ساير نهادهاي فدرال اين كشور به مرزهاي تعيين  شده در قطعنامه 1244 شوراي امنيت شده است.  بولاتوويچ از سوي ديگر گزارشي را كه كوفي عنان در دوازدهم ژوئيه درباره وضعيت كوزوو به شوراي امنيت ارائه  كرده است مورد انتقاد قرار داد و اظهار داشت كه هيات  سازمان ملل به شدت از حدود وظايف خود و مفاد قطعنامه  1244 كه تماميت ارضي جمهوري فدرال يوگسلاوي را تضمين  مي كند تخلف كرده است.  از سوي ديگر كوفي عنان ديروز گفت كه سازمان امنيت و همكاري اروپا در عادي سازي اوضاع در كوزوو نقش مهمي ايفا كرد و اكنون نيز براي استقرار دمكراسي در اين ايالت نقش  بسزايي برعهده دارد. وي گفت، بازسازي اين منطقه دست كم  ده سال زمان مي خواهد و طرح ايجاد ثبات در كوزوو بايد محور فعاليت جامعه بين الملل را در اين منطقه تشكيل دهد.  عنان همچنين تاكيد كرد كه يوگسلاوي بايد از كمك هاي  بين المللي برخوردار شود اين در حاليست كه ناتو كمك به  صربستان را به بركناري ميلوسويچ از قدرت مشروط كرده بود.  همزمان راديو صداي آمريكا به نقل از كميسارياي عالي  پناهندگان سازمان ملل متحد خبر داد هم زمان با بازگشت  پناهندگان كوزوويي به موطنشان حمله به اقليت صرب در اين  منطقه در حال افزايش است.  به گزارش ايرنا اين راديو ديروز به نقل از كميسارياي  عالي پناهندگان سازمان ملل گزارش داد: تا كنون حدود 700 هزار نفر از پناهندگان كوزوويي مستقر در كشورهاي آلباني،  مقدونيه و مونته نگرو به خاك كوزوو بازگشته و تنها 100هزار تن از آنها در اين كشورها باقيمانده اند.  به گزارش كميسارياي عالي پناهندگان بازگشت اين عده با افزايش حمله به صربهاي كوزوو، ترور آنها و همچنين آتش  زدن منازلشان توام بوده است.  براساس اين گزارش كولي ها نيز كه به باور اهالي آلباني  تبار كوزوو براي صربها جاسوسي مي كرده اند مورد آزار و اذيت قرار گرفته اند.  مقامات صربستان اعلام كرده اند بعد از بازگشت اهالي  آلباني تبار كوزوو به موطنشان، حدود 113 هزار تن از صربهاي كوزووآن ايالت را ترك كرده اند.  راديو آمريكا افزود، كميسارياي عالي پناهندگان سازمان  ملل متحد تخمين مي زند حدود 30 هزار تن صرب در كوزوو زندگي مي كنند و اين در حالي است كه حدود ده هزار تن از اهالي كوزوو به دست صربها كشته شده اند.  اين كميساريا همچنين گفت حملات اكثريت آلبانيايي تبار كوزوو به صربها به دليل آنكه سازمان يافته نيستند داراي  تلفات كمتري در مقايسه با حملات سازمان يافته اقليت  صربتبار به آلبانيايي تباران است. 
