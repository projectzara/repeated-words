 فلسطيني ها ديروز از اينكه ملاقات ايهود باراك نخست وزير اسرائيل با بيل كلينتون رئيس جمهوري آمريكا به يك جدول  زماني براي اجراي تعهدات اسرائيل منجر نشده است، اظهار تاسف كردند.  به گزارش خبرگزاري فرانسه از غزه، صاحب عريقات مقام  برجسته فلسطيني از اينكه باراك حتي متعهد به توقف  شهرك سازي نشده است، ابراز نگراني كرد.  وي تاكيد كرد: باراك بايد توقف هرگونه شهرك سازي در سرزمينهاي فلسطيني را اعلام مي كرد و اجراي قرارداد واي  ريور را به عهده مي گرفت.  وي اضافه كرد: فلسطيني ها انتظار داشتند يك جدول زماني  معيني براي اجراي قراردادهاي منعقد شده و بويژه خروج  اسرائيل از سيزده درصد كرانه باختري تدوين مي شد در حالي  كه بيانيه مشترك باراك و كلينتون فقط از مسائل عمومي سخن  به ميان آورده است.  در همين حال، پس از ديدار ياسرعرفات با حسني مبارك  رئيس جمهور مصر در قاهره، عمروموسي وزير خارجه مصر به  ايهود باراك هشدار داد. موسي گفت: باراك بايد موافقتنامه هاي صلح را اجرا كند و حق بازگشت فلسطينيان  را به رسميت بشناسد، در غير اين صورت روند صلح با خطر روبرو خواهد شد.  از سوي ديگر، سخنگوي گروههاي مخالف فلسطيني مستقر در دمشق، اين خبر را كه سوريه از آنها خواسته است مبارزه  مسلحانه با رژيم صهيونيستي را متوقف كنند، تكذيب كرد.  به گزارش خبرگزاري رويتر، فضل شرورو، عضو فرماندهي مركزي  ائتلاف فلسطيني مخالف مذاكرات صلح گفت: اين گزارش اساسا نادرست است و سوريه از گروهها نخواسته است تا سلاحها را بر زمين بگذارند. شرورو گفت: عبدالحليم خدام معاون  رئيس جمهوري سوريه اخيرا با نمايندگان گروههاي مخالف  فلسطيني در دمشق ديدار كرد، ولي اين يك نشست عادي بود و در آن، آخرين تحولات مساله فلسطين مورد بحث و بررسي قرار گرفت.  وي گفت: در اين نشست اصلا به مبارزه مسلحانه اشاره نشد و پيداست كه اسرائيليها نه حقايق بلكه آرزوهاي خود را ابراز مي كنند.  حزبالله لبنان نيز اين خبر را كه سوريه از اين سازمان  خواسته است تا مبارزه مسلحانه عليه رژيم صهيونيستي را متوقف سازد، تكذيب كرد.  سخنگوي حزبالله گفت: اينگونه گزارشها شايستگي پاسخ  ندارد. همه ما گزارشهايي را كه از اسرائيل مي آيد،  مي شناسيم. اعضاي گروههاي فلسطيني كه مقرشان در سوريه  قرار دارد پيشتر گفتند دمشق از اين گروهها و حزبالله  خواستار است نبرد با اسرائيل را متوقف كنند، زيرا سوريه  قصد دارد با تل آويو صلح كند.  با اين همه، بيل كلينتون رئيس جمهوري آمريكا و ايهود باراك در يك كنفرانس مطبوعاتي از اقدام سوريه براي متوقف  ساختن مبارزان فلسطيني از ادامه مبارزه مسلحانه استقبال  كردند. كلينتون گفت: واشنگتن خواستار آن است كه سوريه  روابط عادي تري با اسرائيل و ديگر همسايگان خود داشته  باشد و هر اقدام سوريه در جهت جدايي از تروريست ها حركت  مثبتي به شمار مي رود.  وي ابراز تمايل كرد پس از خاتمه ديدارش با باراك ديداري  با حافظ اسدرييس جمهوري سوريه داشته باشد تا از فرصت  انتخاب باراك به نخست وزيري رژيم صهيونيستي بهره بگيرند.  باراك گفت: اگر گزارش هاي رسيده درباره ديدار اسد با رهبران گروههاي مبارز فلسطيني صحت داشته باشد، خبر خوبي  براي همه خواهد بود. 
