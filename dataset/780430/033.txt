   روزنامه رسمي "القادسيه "چاپ عراق ديروز حملات وحشيانه  آمريكا از جمله آخرين حملات را كه روز يكشنبه گذشته 17 كشته برجاي گذاشت، محكوم كرد و نوشت: تا چه هنگام اين  حملات ادامه پيدا مي كنند؟ به گزارش خبرگزاري فرانسه از بغداد، اين روزنامه نوشت:  با اينكه افكار عمومي در تمامي كشورهاي جهان به نامشروع  بودن مناطق پرواز ممنوع اعتراض دارند" ويليام كوهن "وزير دفاع آمريكا اعلام مي كند كه نظارت بر اين مناطق ادامه  خواهد يافت.  القادسيه افزود: اين سخن بدان معناست كه تجاوزات آمريكا عليه عراق ادامه مي يابد و به مرگ فرزندان اين كشور منجر مي شود. همانگونه كه روز يكشنبه گذشته اتفاق افتاد و 17 غيرنظامي كه اغلب زن و كودك و سالمند بودند كشته و 18 تن  ديگر زخمي شدند و خانه هايي نيز ويران شد.  القادسيه اين پرسش را مطرح كرد كه اين نظارتي را كه كوهن  ادعاي آن را دارد چيست و چگونه اين حملات ادامه مي يابند؟ آيا غير از تجاوزات وحشيانه اي است كه تمامي  كنوانسيون ها و قطعنامه هاي بين المللي را نقض مي كند؟ در همين حال، وزارت امور خارجه آمريكا روز دوشنبه اعلام  كرد: "صدام حسين "مسئول نهايي كشته شدن شهروندان عراقي  در جريان حملات هوايي متحدين به جنوب عراق است.  " جيمز روبين "سخنگوي وزارت خارجه آمريكا به خبرنگاران  گفت: اين صدام است كه هواپيماهاي متحدين را مجبور به  درگيري در منطقه ممنوعه پروازي در جنوب عراق كرده است.  روبين افزود: در عمليات هواپيماهاي متحدين بر فراز عراق،  همه تلاش بر اين است كه از وارد شدن خسارت به شهروندان و تاسيسات غيرنظامي خودداري شود، اما صدام مردم عراق را در معرض حملات هوايي هواپيماهاي متحدين قرارمي دهد و به  همين دليل مسئول نهايي تلفات مردم غيرنظامي در عراق  صدام حسين است.  از سوي ديگر، منابع ديپلماتيك عرب در قاهره اعلام كردند:  اتحاديه عربدر نزديك كردن ديدگاههاي كويت، عربستان  سعودي و عراق براي حل مسئله اسيران و مفقودان جنگ خليج  فارس شكست خورد.  خبرگزاري رسمي سوريه به نقل از اين منابع گزارش داد:  " عصمت عبدالمجيد" دبير كل اتحاديه عرب به دليل پافشاري  كويت، عربستان سعودي وعراق بر مواضع خود، نتوانست حتي يك  گام براي حل مشكلات انساني سه كشوربردارد.  بنابراين گزارش، عراق اصرار داشت كه فقط سه كشور مذكور مسائل مربوط به اسيران و مفقودان را مورد بررسي قرار دهند اما كويت و عربستان سعودي بر ضرورت حل اين مشكل در چارچوب قطعنامه هاي سازمان ملل تاكيد داشتند. 
