   روند جامعه پذيري جوانان در ايران(بخش سوم) دكتر مصطفي منطقي  در ارتباط با پرخاشگري بيروني جوانان، دو نكته مهم وجود دارد كه بايد يادآور شد، اين دو مساله "از دست رفتن  امكان تامل و تدبير جوان "و" از دست رفتن رعب، تهديد و تنبيه" هستند به اين معنا كه اولا" جوان در آغاز، بيشتر از آنكه به مسائل مختلف با ديده اي عقلاني بنگرد، با ديده اي احساسي بدانها نگريسته، عواطف و احساساتش بر تعلقش چيرگي دارد بنابراين در جريانهاي احساسي با شدت  بيشتري واكنش نشان مي دهد. حال اگر جواني خود را با تحميلهاي ناروايي مواجه ببيند، چه پيش مي آيد؟ در برخي  از موارد عواطف جوان در برخورد با تحميلهاي نابجا چنان  تحريك مي شود كه وي تنها و تنها به شكلي احساسي و با پيشه كردن واكنش عكس العملي، درصدد پاسخ به ظلم ناروايي  برمي آيد كه بر وي رفته است و در اين ميان آنچه كه به  فراموشي سپرده مي شود، تعقل و تدبر است. به تعبير ديگر در چنين شرايطي جوان با ارزيابي، جمع بندي و واكنشهاي  احساسي خويش، چنان در گرداب عواطف و احساسات جريحه دارش  غرق مي شود كه امكان تامل و تدبر خويش را از دست مي دهد و اين مساله آغاز شكست وي را رقم مي زند، زيرا در برابر واكنش احساسي و بدون تعقل وي، در غالب موارد اولياي امور واكنش سخت تري را پيشه خويش مي كنند و همين پيامد، واكنش  هيجان آميز و احساسي تر جوان را در پي خواهد داشت و اين  دور باطل ممكن است آنقدر تداوم پيدا كند كه جوان را به  كانوني از عواطف جريحه دار تبديل كرده، امكان هرگونه  تفكر و تامل را از وي سلب كند. ثانيا" در روابط تربيتي  سودجويي از هر دو عامل تشويق و ترغيب وتهديد و تنبيه  (البته با اولويت تشويق و ترغيب)ضرورت دارد. اما اگر در روابط تربيتي مقوله تشويق(در حد معمولش نه در حد افراطي  آن كه به كنترل مبتني بر تطميع برسد)به فراموشي سپرده  شود و زبان ارعاب و تنبيه در حدي فراتر از يك عامل  جلوگيرنده به كار رود و به تنهايي اصالت يابد، در اثر تكرار تنبيه، فردي كه تنبيه مي شود، رفته رفته در برابر آن مقاوم شده، در نتيجه تنبيه خاصيت تهديدكننده بودن  خويش را از دست خواهد داد. مثال دانش آموزاني كه در اثر كتك خوردنهاي متوالي، موقع چوب خوردن از معلم مي خندند،  حاكي از شكست عامل تنبيه در جهت دادن به انسانهايي است  كه به تدريج در برابر آن مقاوم شده، حساسيت اوليه خويش  را در اين رابطه از دست داده اند.  علاوه بر مقاوم شدن جوان در برابر تنبيه، شكسته شدن رعب تنبيه، امري مهمتر از خود تنبيه هست كه در اين ميان رخ  مي دهد. به اين معنا كه تنبيه علاوه بر دردي كه به همراه  دارد، رعب گسترده اي در فرد ايجاد مي كند كه در اثر تكرار تنبيه، بتدريج رعبناشي از آن نيز رنگ باخته، ترس  آن از بين مي رود.  شكست كنترل بيروني، تكان دهنده ترين پيامد براي آن دسته  از اولياي تربيتي است كه بنيان تربيتشان را برمبناي  كنترل بيروني نهاده اند. زيرا اولا" گاهي از اوقات جواني  كه خود را با كنترل بيروني مواجه مي بيند، با پيچيده تر كردن رفتار انحرافي خويش، به مقابله با كنترل مبتني بر زور رفته، اين كنترل را از كار مي اندازد. به عنوان  نمونه، اگر دانش آموزاني در اثر تحميل و فشار افراد متدين(و يا به ظاهر متدين)براي نماز خواندن به  نمازخانه مدرسه هدايت شوند، بسادگي ممكن است با تقلب كردن در حضور و غيابي كه در نمازخانه برگزار مي شود، خود را از نماز خواندن تحميلي برهانند ثانيا" وقتي مبناي  هدايت انسانها كنترل بيروني آنها در نظر گرفته شود،  بالطبع بايد امكانات لازم در جهت كنترل بهينه افراد فراهم گردد، اما اگر افراد مزبور درحد گسترده اي تغيير رفتار بدهند(مثلا" در حد وسيعي بدحجابي، آرايش كردن،  گرفتن دوست جنس مخالف و... را پيشه خود كنند)، آنگاه چه  رخ خواهد داد؟ طبيعي است كه برمبناي منطق كنترل بيروني  كه كنترل انسانها از بيرون است، تنها چاره ممكن در اين  ميان، افزايش امكانات و تعميق روشهاي كنترل بيروني خواهد بود، ولي اگر ميزان انحرافات به اندازه اي شدت بگيرد كه  نظام قادر به افزايش كنترل كننده هاي بيروني خود نباشد،  طبيعي است كه در اين حالت چيزي جز شكست فرا روي كنترل  بيروني رقم نخواهد خورد و اين معنا چيزي است كه بسياري  از مربيان تربيتي مدارس نسبت بدان معترف بوده، شيوه هاي  كنترل بيروني را كه سابقا" به شكل نسبي بدانها جواب مي داد، در حال حاضر به ميزان بسيار زيادي فرسوده و بي ثمر مي بينند.  بنابر اين در يك جمع بندي اجمالي در اين باره بايد اذعان  داشت كنترل بيروني كه ساده ترين شيوه نفوذ اجتماعي است،  روش مناسبي براي تاثيرگذاري در جوان انقلاب اسلامي نبوده،  به جاي تسهيل روند جامعه پذيري وي، اين روند را به  دشواري و تنگنا مي كشاند.  21 ريا به مثابه يك مشخصه فرهنگي جامعه  فرهنگ هر جامعه اي حاوي مجموعه اي از ويژگيهاي مثبت و منفي است فرهنگ ايران نيز از اين مشخصه بدور نبوده،  حاوي همين ويژگيهاست. به عنوان مثال، انساني بودن يكي از بارزترين ويژگيهاي فرهنگ ايران است. ويژگيهاي ديگري  مانند" قدرت هضم فرهنگهاي ديگر"،" صبر، بردباري و گذشت "، " اغتنام از فرصت "،" نازك خيالي و جمال گرايي "و... از ديگر موارد ارزشمندي است كه در فرهنگ ايران زمين ملاحظه  مي شود(زرين كوب، 1353; شعباني، 1369). اما در كنار اين  ابعاد مثبت ويژگيهاي ديگري همچون "رياكاري "،" تملق "، " بي نظمي "و... از جمله موارد منفي است كه در اين فرهنگ  ملاحظه مي شود.  رفتارهاي دوگانه مردم، يكي از واقعيات جامعه ايران است  كه به سهم خويش روند جامعه پذيري جوان انقلاب اسلامي را با اختلال مواجه مي سازد. اگر در همين رابطه نيم نگاهي  به تجربيات تاريخي ايران داشته باشيم، ملاحظه مي شود كه  در گذشته تاريخي ما نيز رفتارهاي دوگانه و ريايي در حدقابل توجهي وجود داشته اند. اشپولر(1369)در كتاب تاريخ ايران در قرون نخستين اسلامي از نمونه هاي متعددي  ياد مي كند كه طي آنها سردمداران جامعه بسادگي رفتارهاي  مزورانه و رياكارانه را پيشه خويش مي كنند. جيمز موريه  نيز در كتاب حاجي بابااصفهاني در توصيف عمق رياكاري  ايرانيها بيان مي دارد كه رياكاري ايرانيها به مواردي  مانند ريا در نوع سوگواري و گريه كردن نيز مي رسد(موريه،  1376).  اگر جهت تبيين رفتارهاي دوگانه و چندگانه اي كه در تاريخ  معاصر و گذشته جامعه ما ملاحظه مي شوند، بخواهيم به  بررسي نظريه پردازيهاي موجود در زمينه ريا و رياكاري  اقدام ورزيم، در وهله نخست به نظر مي رسد رجوع به  نظرپردازي علماي اخلاق منابع مناسبي در اين جهت در اختيار ما قرار دهد، زيرا آنان قرنها پيش در ميان مردم  همين جامعه زيسته، با آنها حشر و نشر داشته و به مشاهده  دقيق رفتار آنان پرداخته اند و نتيجه نهايي مشاهدات و تنبيهايشان را در اين موارد در كتابهايشان منعكس  كرده اند. نگاهي به كتابهاي اخلاقي مشهور جامعه مانند معراج السعاده نراقي(1361)، كيمياي سعادت غزالي(1364)، حقايق فيض كاشاني(1340)و.. بيانگر آنند كه نظريات  ارائه شده بيشتر جنبه روان شناسانه و فردگرا داشته و فاقد جنبه اجتماعي هستند. حال آنكه اگر با نگاهي دقيقتر به مساله ريا در جامعه ايران نگريسته شود، مشاهده مي شود كه اين مساله پيش از آنكه در اشكال فردگرايانه قابل  تبيين باشد، بايد به صورت اجتماعي ديده شده، به عنوان يك  جريان اجتماعي مورد تحليل و تبيين قرار گيرد، زيرا در جامعه ما برخي از اوقات رفتار صادقانه رسما" مورد توبيخ  قرار گرفته و برعكس، رفتار رياكارانه مورد تشويق قرار مي گيرد. به عنوان نمونه، پس از آنكه مدير يكي از مدارس  دخترانه متوجه آمدن مسئولان اداره آموزش و پرورش به  مدرسه اش شد، با اين استدلال كه چون او در برابر معلمان  مرد مدرسه با مانتو ظاهر مي شود، بنابر اين چادر به  سركردنش در برابر مسئولان اداره رفتاري رياكارانه به  حساب مي آيد، با همان پوشش در برابر آنها ظاهر شد، اماوي  به دليل همين رفتار صادقانه، مورد توبيخ مسئولان خويش  قرار گرفت.  در موارد ديگري ملاحظه مي شود كه مثلا" نشريات زنان  جامعه ما، در سرمقاله هايشان ضمن دادن شعارهاي مذهبي،  مخاطبانشان را به رعايت ارزشهاي مذهبي و الگوبرداري از اسوه هاي ديني فرا مي خوانند. اما در صفحات بعد نشريه،  بلافاصله دست به تبليغ مواردي مانند آرايش دايمي و موارد مشابه مي زنند.  در طول تاريخ استبداد كه خود را با نفوذ عميق دين در جامعه مواجه مي ديد، با دور زدن آن، از سويي از پوشش دين  براي تحكيم خويش و از سوي ديگر براي مهار هرچه بيشتر مردم و به زير اطاعت كشيدن آنها سود برد.  در جامعه ديني، برخلاف نظامهاي غيرديني يا بي توجه به  دين كه فاصله "هست "و" بايد" در آنها محدود هست، فاصله  " هست "و" بايد" زياد است. به اين معنا كه اگرچه در هر دو نظام مزبور آدمي به عنوان موجودي كه از يك بعد مادي  برخوردار است، پذيرفته شده اند و انسانهاي هردو نظام از " هست "يكساني برخوردارند، اما هر دو نظام با يك ديد به  " بايد" هاي وي ننگريسته اند. در نظامهاي غيرديني تنها بايدي كه از شهروندان جامعه انتظار مي رود، تعهد وي در سهيم بودن در توليد اجتماعي اوست، حال آنكه نظام ديني در بايدي كه فراروي آدمي مطرح مي سازد، وي را به تحقق همه  خوبيها و فضايل اخلاقي وجوديش فرا مي خواند. از اين رو،  فاصله هست و بايد در نظامهاي ديني بسيار بيشتر از نظامهاي غيرديني است بالطبع براي از دست نرفتن تعادل  رفتاري انسانها در نظامهاي ديني، ضرورت دارد كه به هست  انسانها توجه ويژه اي معطوف شود تا انسانها به تحقق  بايدهاي دوردستي كه از آنها انتظار مي رود، نايل آيند.  در غيراين صورت، انسانهايي كه به هست آنها توجهي نشده  است، در غالب موارد قادر به تحقق بايدي كه از آنها انتظار مي رود، نخواهند بود.  از سوي ديگر در يك نظام استبدادي كه هدفي جز استثمار بيشتر و هرچه بيشتر مردم را ندارد، دين را بدون محتواي  سرشار از عدل، قسط و دادگريش و تنها به شكل صوري و ظاهريش به مردم ارائه مي كند كه در اين حالت، ما شاهد شكل گيري تعارض روبنا و زيربنا در جامعه خواهيم شد. به  اين معنا كه دين صوري، آدمي را به اخلاقي بودن فرا مي خواند، اما زيربناي اقتصادي جامعه امكان اخلاقي بودن  را براي وي فراهم نمي آورد و نتيجه اين امر چيزي جز پديدآيي يك تعارض عميق نيست. اگر از اين تعارضها، با عنوان تعارضهاي ناشي از" تعارض ساختاري "زيربنا و روبنا در جامعه يادكنيم، گاهي مي توان شاهد تعارض مشابهي بود كه در افراد و اقشار ديگري از جامعه به وقوع مي پيوندد.  به اين معنا كه گاه افرادي وجود دارند كه دچار وسواس،  اضطراب و... هستند، يا فضاي فرهنگي - اجتماعي خاصي بر تفكر آنان سايه افكنده است ; از اين رو آنها از استنباطي  كه از دين دارند، دين را با تنگ نظري و سختگيري خاصي كه  دارند، به شكل دشواري در آورده، به مردم عرضه مي كنند،  حال آنكه در اساس اسلام دين ساده اي هست و طرح آن به شكل  يك دين مشكل، موجبات فاصله گرفتن و دوري جستن برخي از افراد از آن را فراهم مي آورد. در مورد تقريبا" مشابهي  ممكن است افراد مرفهي كه به دليل تمكنشان فاصله بين هست  و بايد در آنها فزوني نگرفته است، مايل به پذيرش بايدهاي  ديني نباشند، اما به سبب عمق نفوذ دين در جامعه، قادر به  گريز از بايدهاي بالنسبه ديني حاكم بر جامعه نباشند و اين مساله آنها را گرفتار يك تعارض كند. از اين تعارض  مي توان با عنوان "تعارض رواني - اجتماعي "ياد كرد.  بنابر اين در يك جمع بندي كلي مي توان بيان داشت گسترده  شدن عرصه هاي پيوستار" هست "و" بايد" ي كه جامعه ديني  مطرح مي سازد، ممكن است از هر دو سمت برخي از افراد جامعه ديني را به تعارض بكشاند، چه اين گسترده شدن در اثر عدم تامين هست انسانها باشد و چه در اثر طرح  بايدهايي باشد كه با بايدهاي ديني فاصله بسياري دارند.  اما مردم جامعه ما در طول تاريخ با تعارضهايي كه از آن  ياد شد، چگونه برخورد كرده اند؟ مطالعه اسناد و مدارك تاريخي و ادبي در باب چگونگي  برخورد مردم در جهت حل تعارض ساختاري نظام يا حل تعارض  رواني- اجتماعي كه فراروي آنها وجود داشت، ما را به اين  نتيجه مي رساند كه برخورد نياكان ما در اين رابطه متفاوت  بوده است. برخي در برابر تحميلهاي فوق طاعت سردمداران  جامعه خويش، دست به شورش زده، "پرخاشگري "(زرين كوب،  1336 و 1373)را پيشه خويش كرده اند. برخي با عزلت نشيني  و گوشه گيري "نوعي از عرفان "(زرين كوب، 1368; اشپولر،  1369)بي توجهي به دنيا را پيشه خويش ساخته اند و در نهايت گروه قابل توجه ديگري با تمسك به رفتارهاي دوگانه  و" رياكارانه "، سعي در تقليل و حل نسبي تعارضهاي اخير را داشته اند.  ادامه دارد 
