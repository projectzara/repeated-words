 گروه شهرستانها: قرارداد اوليه احداث 30 واحد توربين  گازي به ظرفيت 5 هزار مگاوات در ايران با كشور ايتاليا بسته شده است.  به گزارش خبرنگار همشهري در زنجان دكتر رضا اردكانيان  قائم مقام وزير نيرو در جمع خبرنگاران در زنجان همچنين  گفت: همزمان با ساخت اين نيروگاه ها، 80 درصد از دانش  فني احداث واحدهاي توربين گازي به كشور منتقل مي شود.  وي با بيان اين كه اين طرحها با بهره گيري از تسهيلات  مالي كشور ايتاليا در ايران به اجرا درمي آيد افزود:  امسال حدود 20 ميليارد ريال اعتبار براي طرحهاي تحقيقاتي  صنعت آب و برق در داخل كشور در نظر گرفته شده كه از اين  مبلغ 8 ميليارد ريال به طرحهاي برق، 6 ميليارد ريال به  طرحهاي انرژي و 6 ميليارد ريال ديگر به طرح هاي آب و فاضلاب در كشور اختصاص يافته است.  دكتر اردكانيان توان مديريت طرحهاي آب و برق كشور را در دهه گذشته بالا دانست و گفت: وزارت نيرو به رغم احداث  طرحهاي متعدد در داخل كشور، نسبت به قبول طرح هاي بزرگ  در خارج از كشور اقدامات خوبي را انجام داده است.  وي نياز ارزي صنعت آب و برق كشور را سالانه يك ميليارد دلار عنوان كرد و افزود: امسال اجازه استفاده از 330 ميليون دلار تسهيلات خارجي به وزارت صنايع صادر شده است  كه معادل آن به صورت ارز واريزنامه اي براي تكميل طرحهاي  نيمه تمام فصل آب استفاده مي شود. 
