 گروه شهرستانها: معاون پشتيباني و امور مجلس وزير مسكن و شهرسازي در مراسم معرفي مهندس اولياء به عنوان رئيس جديد سازمان مسكن و شهرسازي استان يزد گفت: هم اكنون 77 هزار واحد استيجاري در سراسر كشور در دست ساخت است كه 1300 واحد آن مربوط به استان يزد است.  به گزارش خبرنگار همشهري در يزد ميرزا ابوطالبي افزود:  با توجه به محدوديت هاي مالي قرار است طرحهايي كه پيشرفت  اجرايي بالايي دارند اجرا و بقيه طرح ها تعطيل شود و بيمارستان 312 تختخوابي شهيد صدوقي يزد نيز تا پايان  امسال به بهره برداري برسد.  وي ضمن تاكيد بر ضرورت ساخت و سازهاي منسجم اظهار اميدواري كرد كه با برنامه ريزيهاي انجام شده مشكل مسكن  مردم حل شود.  وي گفت: بخش ساخت و ساز پيشتاز اقتصاد كشور است و بايد بستر مناسب براي افزايش ساخت و سازها فراهم شود.  استاندار يزد نيز با بيان اين كه يزد يكي از 6 شهر تاريخي كشور و از بافت قديمي ارزنده اي برخوردار است  افزود: در استان يزد حداقل طرح مشخصي در اين زمينه شروع  نشده و لازم است حركتهاي جدي از سوي وزارت مسكن و شهرسازي و استان صورت گيرد.  وي ازميدان امير چقماق، مسجد جامع، بازسازي و مرمت بلوار بسيج متناسب با بافت قديم از جمله اين طرحها نام برد. 
