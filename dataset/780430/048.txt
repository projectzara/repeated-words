 گروه شهرستانها: رئيس سازمان نقشه برداري استان همدان  اعلام كرد: نقشه پوششي يك 25 هزارم اين استان به زودي  منتشر مي شود.  به گزارش خبرنگار همشهري در همدان مهندس شفاعت با بيان  اين كه مراحل عكس برداري هوايي، تهيه و تبديل آن به نقشه  پايان پذيرفته، اظهار داشت: نقشه پوششي همدان در 192 برگ  تهيه شده و در حال حاضر مراحل كارتوگرافي(زيباسازي)آن  در حال اجراست.  وي با اشاره به اين كه نقشه پوششي با استفاده از سامانه  رايانه اي و به صورت سه بعدي تهيه شده گفت: با استفاده  از اين سامانه، نقشه هاي پوششي در 63 لايه تهيه شده  به طوري كه هر يك از عوارض موجود در طبيعت و ساختار شهري  (مانند جاده، كوه، خانه ها و...)به صورت جداگانه قابل  دسترسي است.  وي خاطرنشان كرد: با بهره گيري از اين سامانه رايانه اي  و انتشار نقشه از طريق دستگاههاي(Film writer)به راحتي  مي توان هرگونه تغييرات ايجاد شده در شهر و مناطق  حاشيه اي را وارد اين نقشه كرد. 
