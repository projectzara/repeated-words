 گروه شهرستانها: استاندار بوشهر گفت: يكي از مهمترين  پيامهاي حضور يكپارچه مردم در راهپيمايي بيعت با رهبري و محكوميت حوادث اخير اين است كه مردم حركت هاي افراطي و تندروي هايي را كه منجر به اخلال در نظم و آرامش عمومي و زمينه سازي حضور دشمنان در كشور شود، بر نمي تابند.  به گزارش خبرنگار همشهري در بوشهر ابراهيم انصاري لاري  در جلسه شوراي اداري استان افزود: مردم فهيم ايران  اسلامي نشان دادند كه با هر نوع افراط گرايي، تندروي  جاهلانه، اقدامات خودسرانه و حركتهاي خشونت طلب به نام  دفاع از مقدسات و ارزشهاي انقلاب، مخالف هستند.  وي گفت: حداقل تاثير اين حوادث تلخ مي بايست منجر به  برخورد ريشه اي و برچيده شدن بساط همه گروهها و افرادي  شود كه تحت نامهاي مقدس به دفاع غيرمنطقي و خشن دست  مي زنند.  استاندار بوشهر اضافه كرد: اگر امروز عناصر شرور و بازمانده گروهك ها در كشور زمينه فرصت طلبي و سوءاستفاده  را پيدا كرده اند ما بايد بدانيم كه اين زمينه را گروههاي فشار براي آنان فراهم كرده اند.  انصاري با بيان اينكه عقب ماندن يا پيشي گرفتن از مردم  خطاست گفت: مردم بهترين سرمشق پيروي صادقانه و متعارف از ولايت فقيه و حمايت صميمانه و همه جانبه از رئيس جمهوري  هستند. 
