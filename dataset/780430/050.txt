 گروه شهرستانها: بانوان آگاه بايد با مشاركت در عرصه هاي  مختلف اجتماعي، فرهنگي، سياسي، تحقيق و قانونگذاري از حضور متحجران جلوگيري كنند.  به گزارش خبرنگار همشهري در اروميه استاندار آذربايجان  غربي در جلسه كميسيون بانوان استان گفت: نبايد فضا را تنگ كنيم تا افراد متحجر و تنگ نظر بيايند و جاي مديران  لايق و شايسته را بگيرند.  وي افزود: اسلام مخالف حضور خانمها و پيشرفت آنان در عرصه هاي مختلف اجتماعي، فرهنگي و سياسي نيست، اگر جلوي  پيشرفت بانوان سد شود، گناهي است كه گردن همه را مي گيرد.  ميرلوحي با اشاره به اين كه محدوديتي براي بانوان در عرصه هاي مختلف نيست گفت: بانوان در جايگاه مطلوب خود قرار ندارند زيرا هنوز به ميزان لياقت و ظرفيت خود در جامعه حضور ندارند. استاندار آذربايجان غربي يكي از سياست هاي برنامه سوم را توجه به حضور زن و نقش بانوان  در امور اجتماعي ذكر كرد و يادآور شد: بانوان هر كجا ديدند غفلتي در حق آنان شده و حقوقشان پايمال مي شود بايد تذكر بدهند. 
