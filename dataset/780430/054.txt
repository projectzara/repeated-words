 * مجمع روحانيون مبارز نسبت به همسويي نظاميان با جناحهاي سياسي هشدار داد * امروز همه با يد كمك كنند تا رئيس جمهوري براساس نظم  وقانون به خودسري ها و قانون شكني ها خاتمه دهد * فرماندهان سپاه بدانند كه لطمه و خسارت تهاجم به كوي  دانشگاه دهها بار بدتر از ترور ناجوانمردانه عزيزان  انقلاب به دست منافقان بوده است  گروه سياسي: در پي انتشار نامه 24 تن از فرماندهان سپاه  خطاب به رئيس جمهوري در برخي روزنامه ها، مجمع روحانيون  مبارز طي نامه سرگشاده اي خطاب به سردار رحيم صفوي  فرمانده كل سپاه نكاتي را يادآور شده كه متن كامل آن در ادامه درج مي شود:  انتشار نامه تعدادي از فرماندهان محترم سپاه خطاب به  رياست محترم جمهوري در مطبوعات مايه شگفتي گرديد. نامه  ياد شده حاوي نكاتي است كه به شدت نگراني ها در جامعه  دامن مي زند و برآنچه به صورت شايعه بر سر زبانها و در برخي تحليل ها وجود دارد ابعاد گسترده تري مي دهد.  مجمع روحانيون مبارز لازم مي داند، از باب اداي تكليف  الهي- ملي خود در شرايط حساس كشور در اين باره نكاتي را يادآور شود:  1- سپاه پاسداران انقلاب اسلامي شجره طيبه اي است كه از متن انقلاب روئيده است و با انفاس قدسيه امام رضوان الله  تعالي عليه و خون و شهادت مراحل تكاملي خود را طي كرده  است و بايد هميشه براي دفاع از ميهن اسلامي ايران و انقلاب الهي آن به دور از آفات، سالم و نيرومند باقي  بماند.  2- نيروهاي مسلح بويژه سپاه پاسداران، بنا بر وصيت موءكد بنيانگذار جمهوري اسلامي ايران بايد از ورود در جريانات  سياسي اكيدا" اجتناب كنند كه به فرموده آن حكيم فرزانه:  " وصيت اكيد من به قواي مسلح آن است كه همانطور كه از مقررات نظام، عدم دخول نظامي در احزاب و گروهها و جبهه هاست به آن عمل نمايند و قواي مسلح مطلقا" چه نظامي  و انتظامي و پاسدار و بسيج و غير اينها در هيچ حزب و گروهي وارد نشده و خود را از بازيهاي سياسي دور نگه  دارند در اين صورت مي توانند قدرت نظامي خود را حفظ و از اختلافات درون گروهي مصون باشند. "و عقل و تدبير نيز اين  وصيت دلسوزانه و خيرخواهانه را تاييد مي كند. وارد شدن  نيروهاي مسلح در مسائل سياسي از خطرناكترين آفاتي است كه  وحدت و نيرومندي آن را تهديد مي كند و در نتيجه وحدت و يكپارچگي و تماميت ارضي ميهن اسلامي را در معرض خطر جدي  قرار مي دهد.  3- در نامه فرماندهان محترم نگراني از اوضاع جاري و آينده انقلاب با ترديد، درد هزاران زجر كشيده انقلاب تلقي شده است در حالي كه ما بدون ترديد اعلام مي كنيم كه  نگراني از آينده انقلاب و آن چه بر اين كشور مي گذرد،  به طور قطع درد هزاران زجركشيده انقلاب است كه سال ها بر آن هشدار داده و مي دهند، سال هاست عالمان دلسوخته و زجركشيده، درد اين نگراني ها را تحمل مي كنند. عالماني  كه از دهها سال پيش(كه برخي از تنظيم كنندگان اين نامه  در گاهواره ها بودند)در كنار آن مرجع فرزانه و مجاهد،  دل به خدا سپردند و در برابر رژيم تا بن دندان مسلح شاه  ايستادند و با خون دل سرزمين انقلاب را آبياري كردند،  آري قطعا"(و نه شايد)هزاران زجر كشيده انقلاب به دور از خط و خطوط، با چشمي نگران مسائل و حوادث انقلاب را مي نگرند و از عدم درك صحيح آفات انقلاب توسط برخي از گروهها و باندهاي قدرت متحير و متاسفند.  4- در نامه تنظيم كنندگان، از رياست محترم جمهوري كه وي  را به حق دانشمندي ارزشمند و انساني وارسته و انقلابي،  متدين و داراي ريشه عميق ديني در حوزه و دلسوز انقلاب دانسته اند، سئوال از جايگاه ولايت فقيه و حريم امام و مقام رهبري كرده اند و حدود آن را در مقايسه با كوي  دانشگاه و دانشجو مورد سئوال قرار داده اند. اين  فرماندهان عزيز بايد بدانند كه ولايت فقيه در قانون  اساسي محور و اساس نظام جمهوري اسلامي ايران است كه همه  ملت ايران و به ويژه عالمان و دانشمندان حوزوي و دانشگاهي آن را به عنوان ميثاق ملي و قاعده نظم سياسي -  اجتماعي خود پذيرفته اند، ولايت فقيه ميراث فقيهي مجاهد و عارفي كم نظير و سياستمداري آشنا به همه مكاتب سياسي  عصر خود است. ولايت فقيه ثمره تلاش صدها مجتهد نامدار تاريخ تشيع است كه به امداد عالمان برجسته جهان اسلام  مباني آن تحكيم و قوام يافته است و هرگز در پايداري و تداوم آن نيازي به سلاح و قدرت نظامي نداشته و ندارد و فرماندهان عزيز و قواي مسلح در دفاع از اين محور نظام  اسلامي به قلم و تفكر عالمان فرهيخته كه رئيس جمهوري  محترم از زمره آنان است اطمينان كامل داشته باشند.  5- فرماندهان محترم بايد بيش از هر كسي در فهم درست  مسائل به سخنان مقام معظم رهبري توجه داشته باشند و غيرت  خود راكه مورد سئوال فرزندانشان قرار گرفته است در انجام  دستورات فرماندهي كل قوا بكار گيرند، مقام رهبري عمق  فاجعه حمله به كوي دانشگاه را با بهترين بيان توضيح  دادند و به بسياري از ابعاد آن ضايعه اسفناك اشاره كردند.  در آن حادثه تلخ نه تنها به حريم علم و دانش زشت ترين  اهانت ها شده است بلكه بالاتر و دردناك تر اينكه اين  تهاجم وحشيانه به جوانان نمازگزار با نام مبارك صديقه  طاهره حضرت زهرا سلام الله عليها انجام شده است. آنچه به  گفته رهبر انقلاب قلب را مي فشارد اين است كه به جوانان  مسلمان كه در ميان آنان بسيجيان و فرزندان شاهد نيز بوده اند، با نام مقدس ياحسين(ع)حمله شده است.  فرماندهان عزيز بايد بدانند كه لطمه و خسارت اين اعمال  وحشيانه به اساس اسلام و تشيع، دهها بار بدتر از ترور ناجوانمردانه عزيزان انقلاب و كشور به دست منافقان و دشمنان اسلام است. در كلام رهبري به صراحت بيان شد كه  دشمنان اسلام در وزارت اطلاعات با اقدامات ضداسلامي  گروهي مسلمان نما، آن ضربه را به سيستم اطلاعاتي زدند و در حمله به كوي دانشگاه اين ضربه را به نيروي انتظامي  كشور وارد كردند و آيا اين ضربه ها بر پيكر خونين اين  نظام الهي تا كي بايد وارد شود؟ فرمانده محترم سپاه پاسداران و ديگر فرماندهان عزيز مراقب باشند كه دشمنان ضربه ديگري خداي نخواسته بر نهال  نيرومند و عزيز سپاه پاسداران وارد نكنند، اهانت به  ولايت فقيه و حريم امام و شخص رهبري چيزي نيست كه  علاقمندان به نظام اسلامي از آن بي تفاوت بگذرند، ولي  اقدام جاهلانه و مغرضانه جمعي فريبخورده در خيابان كجا و ضربه به نظام اسلامي از درون اين نظام توسط افرادي  مشكوك كجا؟ 6- رئيس جمهوري محترم سالهاست كه خطر را احساس كرده است  و علاج آن را نيز يافته است و در ايام تبليغات انتخابات  رياست جمهوري، راه حل مشكلات را به ملت ايران عرضه نموده  و اعلام كرد، تنها راه تداوم و استحكام اين نظام الهي در توسعه و در قانونمداري و ساختن يك جامعه مدني است كه  ريشه در مدينه النبي(ص)دارد و ملت ايران كه پيشتاز آن،  نيروهاي حزباللهي و خانواده هاي شهدا و ايثارگران  عزيزاند اين راه را انتخاب كرد و با راي قاطع خود خواستار اجراي آن شد، اكنون غيرت و دينداري و اطاعت از رهبري، تسليم در برابر خواست و اراده ملتي است كه 22 بهمن آفريد، ملتي كه حماسه جاودانه دفاع مقدس را آفريد و ملتي كه با حضور سي ميليوني خود حماسه دوم خرداد را آفريد، امروز هم شما فرماندهان عزيز و سپاهيان سرافراز بدانيد و مي دانيد كه تحكيم و تداوم ولايت فقيه و نظام  اسلامي در تحقق شعارهاي مترقي رياست محترم جمهوري است و نه در اقدامات جاهلانه گروههاي بي منطق، حمايت از اصل  نوراني ولايت فقيه در احترام به اراده ملت است و نه در قتلهاي مشكوك و نه در حمله به كوي دانشگاه و نه در هرگونه اقدامي خارج از قواعد و قوانين نظام اسلامي حتي  اگر به بهانه و به نام دين و دينداري باشد، امروز هم ما و شما و هم دلسوزان انقلاب بايد كمك كنيم تا رئيس جمهوري  اسلامي ايران بتوانند همه امور را براساس نظم و قانون  اداره كنند و به خودسري ها و قانون شكني ها خاتمه دهند.  7- فرماندهان محترم در جاي جاي نامه به رياست جمهوري از دردمندي و زجركشيدگي خود سخن گفتند و از غيرت مورد سئوال  قرار گرفته خود ياد كرده اند و خود را همچون  اميرالموءمنين علي عليه السلام خار در چشم و استخوان در گلو و با دستهاي بسته معرفي كرده و در مقابل از خودي ها به نام كينه جو و منفعت طلب و كوته نظر و آتش بيارمعركه  ياد و توصيف كرده اند، لازم است به اين عده از فرماندهان  محترم و آن دسته از كساني كه داراي چنين تصوري هستند صميمانه عرض كنيم كه يكي از آفات انقلاب از همين جا آغاز شده كه كساني و گروههايي خود را مساوي با همه دين و ارزشهاي ديني دانسته اند و ديگران را كه با آنان  اختلاف نظر دارند، سزاوار اهانت و هتاكي ديدند، حتي اگر اين ديگران از دلباختگان نظام باشند و به قول فرماندهان  محترم، خودي باشند، ما با همه احترامي كه براي شما و براي همه پاكباختگان اسلام و امام قائل هستيم عرض  مي كنيم كه هم خود را و هم به همه دوستانتان در بيرون از سپاه توصيه كنيد كه از اينگونه نگرش برحذر باشيد شما كه  طالب تقويت و پايداري ولايت فقيه هستيد، به توصيه قرآن  كريم عمل كنيد كه موءمنان، با خود نرم خو و مهربانند. ما صريحا" به شما عرض مي كنيم ولايت فقيه اگر خداي نخواسته  آسيب ببيند هرگز از قانونمداري و آزادي و تمرين دمكراسي  آسيب نمي بيند. ولايت فقيه از انحصارطلبي و خشونت و حرمت شكني آسيب مي بيند. تمرين دموكراسي و آزادي و قانونمداري جامعه را به حدي از رشد و كمال مي رساند كه  آشوبي غافل گيركننده در سطح شهر تهران را با كمترين  هزينه اي مهار مي كند. و اين يكي از بركات شعار دوم  خرداد و سياست هاي آقاي خاتمي است و شما و ما و مردم  ايران فراموش نكرده ايم كه پيش از دوم خرداد و در سالها پيش، آشوبهاي شهر مقدس مشهد، شيراز، اراك، قزوين،  كرمانشاه و در آخر اسلامشهر در حاشيه تهران، چه ضايعات  سنگيني از خود به جاي گذاشت و قطعا" شعارهاي زشت و جانسوز آن آشوبها را نيز به ياد داريد و ناسپاسي از نعمت وجود خاتمي است اگر تفاوت آن آشوبها با هزينه هاي  سنگين در آن سالها را با آنچه در هفته گذشته در تهران و در دولت خاتمي و در پي يك حمله بسيار زشت و محكوم از درون نيروي انتظامي صورت گرفت ناديده بگيريم و آن  آشوبها و ضايعات آن را فراموش كنيم و بر اين يكي اشك  بريزيم.  8- فرماندهان محترم به رئيس جمهوري عزيز و محبوب ملت  ايران هشدار دادند كه اگر امروز اقدام نكنيد فردا دير است در حالي كه اين عزيزان بايد بدانند و مي دانند كه  جناب آقاي خاتمي بيش از دو سال است كه اقدام كرده است و شب و روز هشدار و انذار مي دهد و فرياد مي زند كه ولايت  فقيه و ديگر ارزشها و مقدسات اين نظام تنها و تنها در قلعه مستحكم قانون اساسي قابل حراست از گزند بدخواهان  است و سپاهيان عزيز بايد كمك كنند تا رئيس محترم جمهوري  با حمايت و پشتيباني رهبري نظام قانون شكنان را مهار كند،  كساني كه تمام تلاش و سعي شان اين است كه قانون به ويژه  قانون اساسي را از اعتبار بياندازند و كساني كه جز با زبان خشونت با مردم سخن نمي گويند و با نام يا زهرا(ع)و يا حسين(ع)بنام دفاع از ولايت فقيه به كوي دانشگاه حمله  مي كنند و تحت نام دفاع از جمهوري اسلامي دست به آدم كشي  مي زنند، اين سخن مقام معظم رهبري را درست بينديشيد كه  گفتند: اگر هم عده اي مثلا" دويست نفر به خيابان آمدند و يك شعارهايي دادند اين مجوز حمله به خوابگاه و محل امن و آسايش كسي نمي شود.  9- فرماندهان محترم نوشته اند كه "اعلام مي داريم كاسه  صبرمان به پايان رسيده و تحمل بيش از آن را در صورت عدم  رسيدگي بر خود جائز نمي داريم "ما با ملاحظه اين فراز از نامه اين عزيزان به خاطر آينده انقلاب و نظام و كشور بر خود لرزيديم و از خداي خود متواضعانه دفع هر خطري را براي اين كشور و اين ملت و نظام مقدس جمهوري اسلامي  مسئلت كرديم و با خاطره تلخ ضربه اي كه به وزارت اطلاعات  و به نيروي انتظامي زده شد، كه به قول مقام معظم رهبري  دست دشمنان در كار است، با خود گفتيم كه خداوندا نكند اكنون نوبت سپاه پاسداران انقلاب اسلامي رسيده است  خداوندا تو خود كيد و شر دشمنان را كوتاه فرما، اكنون به  شما عزيزان عرض مي كنيم كه اگر حوادث و مسائل قرار است  كاسه صبر شما را به پايان ببرد، بسيارند دلسوزان و پيشكسوتان اسلام و انقلاب كه بر اينگونه حوادث و مسائل  با ديده اي نگران نظاره مي كنند ولي صبر انقلابي خود را از كف نداده اند، مبادا كه خداي نخواسته شيطان صبر از كفتان بيرون كند كه در آن صورت سپاه پاسداران، اين نهال  برخاسته از انقلاب به دست شما آسيب جدي خواهد ديد كه  " اگر سپاه آسيب ببيند كشور آسيب خواهد ديد" از خداوند مي خواهيم كه آني ما را به خود وامگذارد.  حزب جبهه مشاركت خطاب به پاسداران انقلاب: 
