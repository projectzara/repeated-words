 در پي انتشار نامه شماري از فرماندهان سپاه  به رئيس جمهوري، جبهه مشاركت ايران اسلامي با انتشار بيانيه اي، پاسداران انقلاب را از همسويي با برخي  جناح هاي سياسي برحذر داشت. در بخش هايي از اين بيانيه  آمده است:  نامه شما به رياست محترم جمهوري را كه بنا بر شنيده ها خيلي محرمانه بوده است اما توسط برخي روزنامه ها كه  داراي جهت گيري خاصي هستند افشا شده است، ملاحظه كرديم.  اكنون كه اين نامه منتشر شده است، بر خود لازم دانستيم  به عنوان برادران شما كه در طول مدت شكل گيري، پيروزي و تداوم انقلاب اسلامي با شما همدوش بوده و همواره از كيان  جمهوري اسلامي ايران و ارزشهاي متعالي آن دفاع كرده ايم،  پاسخي برادرانه بدهيم و اين نكته را با هم يادآور شويم  كه اين تنها ما نيستيم كه براي دين و كشور و ملت خود ايثار كرده و براي آن دل مي سوزانيم. اعتبار و عزت شما در ميان ملت به خاطر آن است كه جان خود را در طبق اخلاص  گذارده و بي هيچ چشمداشتي از سرزمين جمهوري اسلامي ايران  دفاع كرده ايد و اكنون نيز در كسوت فرماندهان نظامي  ماموريت دفاع نظامي از انقلاب، كشور و ملت را بر عهده  داريد. همين ملت با راي خود رئيس جمهوري انتخاب و دولتي  را برقرار كرده است كه برنامه اصلي خود را حفظ كرامت  انسانها و حقوق اساسي آنها ذكر كرده و بدان پايبند است.  به يقين اين دولت نيز به آنچه با مردم عهده كرده است.  وفادار است و بايد باشد.  برادران عزيز! ما براي چه انقلاب كرده ايم و بالاتر از آن براي چه مسلمانيم؟ جز اين است كه انسان را خليفتالله  مي دانيم و مي خواهيم حرمت و كرامت او چه توسط خود او و چه توسط ديگران حفظ شود. آيا اساس جمهوري اسلامي در بعد اجتماعي برقراري عدالت نيست. از نامه شما كه فاجعه كوي  دانشگاه را اشتباه و ناپسند ذكر كرده ايد برمي آيد كه  هنوز نمي دانيد چه اتفاقي افتاده است. عزيزان ! بنابر فرمايش مولاي ما علي(ع)اگر مسلماني از شنيدن اينكه در گوشه اي از مملكت اسلامي خلخالي را از پاي زني غيرمسلمان  به در آورده اند دق كند بر او حرجي نيست. آنگاه در پايتخت جمهوري اسلامي در تاريكي سحرگاه بخشي از نيروي  انتظامي كه با بودجه بيت المال مامور حفظ امنيت شهروندان  است به خوابگاه دانشجويان بي گناه حمله كرده، درها را شكسته و با ضربه هاي سهمگين بر سر و دست و كمر آنها در حالتي از رعب و وحشت و حيرت و در حالي كه خون از بدنهاي  آنها جاري بوده است، روانه بازداشتگاهها نموده اند.  در نامه خويش اظهار نگراني كرده ايد. آنچه شما را نگران  كرده است كنار رفتن پرده ها و عريان شدن حقايق است و نه  يك اتفاق جديد. دوم خرداد همپاي توسعه مشاركت و ارتقاي  مشروعيت نظام كه با راي ميليوني مردم كه رهبر انقلاب آن  را حماسه ناميدند. اين فرصت را براي مردم ايجاد كرد كه  با شور و نشاط در صحنه حضور داشته باشند و طبيعي است كه  حضوربا نشاط مردم در صحنه، واقعيتهاي  آنان را آشكار مي سازد.  اما آنچه جا داشته است شما نگران آن باشيد و تاكنون نسبت  به آن كمتر حساس بوده ايد اين است كه چگونه اعتبار و حيثيت سپاه كه زماني امام راحل(ره)در بيان آن فرمودند اي كاش من هم يك پاسدار بودم با ورود در بازيها و دسته بندي هاي سياسي كه برخلاف وصيت نامه حضرت امام و منع صريح ايشان صورت گرفت تضعيف شد و چگونه گروههاي فشار از دل برخي نهادها بيرون آمدند و با دفاع بد از اسلام،  انقلاب، رهبري و ارزشها بيشترين ضربه ها را بر آنها وارد ساختند به راستي بايد به فكر آن سپاه پاسداراني بود كه  وقتي نام آن برده مي شود، همه دوستان دلگرم و دلشاد و دشمنان وحشت زده گردند. چه كساني اين سرمايه عظيم را دستخوش كوته نظري هاي خود كردند آيا شما در اين موارد هم نگران بوده ايد و نامه اي نوشته ايد. محافل توطئه گري  كه تا امروز اطلاعات و نيروي انتظامي را كه خدمات شاياني  به اين نظام الهي داشته اند چنان دستخوش بي اعتباري  ساختند، بدون ترديد براي سپاه عزيز و سرافراز نيز چنين  خوابي ديده اند و مي خواهند با كشيدن سپاه به عرصه سياست  آسيبپذيري آن را افزايش دهند. بهوش باشيد تا در دام  توطئه و مكر دشمنان اسلام و انقلاب نيفتيد.  آنچه شما پس از دوم خرداد به عنوان نابسامانيهاي اجتماعي  مشاهده مي كنيد عوارض يك درمان است درماني اساسي براي  دردهاي كهنه طبيبي را كه ملت در دوم خرداد برگزيد و نسخه اي كه او تجويز كرده است، پس از طي دوره درمان و پشت سر گذاشتن عوارض درمان نشاط و سرزندگي توام با ارزشهاي اصيل را به پيكر اين نظام بازخواهد گرداند.  برادران عزيز، فلسفه سپردن اداره كشور به سياستمداران و منع نظاميان از دخالت در امور سياسي آن است كه استفاده  از زور راه حل مناسبي براي مسايل سياسي - اجتماعي نيست و كاربرد قدرت نظامي صرفا" بنا بر صلاحديد متوليان امور سياسي در جامعه و براي حفظ نظم و امنيت و در مصاف با دشمنان اساس نظام است. به همين دليل تهديد به عدم تحمل و لبريز شدن كاسه صبر در حالي كه شوراي امنيت ملي و فرماندهي كل قوا عهده دار تصميم گيري در مورد هرگونه  استفاده از قدرت نظامي هستند، تخلفي آشكار و خود موجب سلب امنيت است.  شما بدانيد اگر خاتمي دو سال پيش بيست ميليون راي را به  خود اختصاص داد، به خاطر پايبندي صادقانه به عهدي است كه  با مردم بست و بر همين اساس امروز محبوبيت بيشتري دارد.  صف بندي در مقابل چنين بخش بزرگي از ملت پشتوانه هاي  مردمي شما فرماندهان عزيز را كاهش خواهد داد و شما بدون  پشتوانه مردمي در برابر لشكريان تا دندان مسلح دشمناني  چون آمريكا و رژيم صهيونيستي چه مقدار تاب و توان خواهيد داشت. استراتژي تبديل معاندين به مخالفين و مخالفين به  موافقين يك استراتژي خردمندانه و قوي است كه موجب بسط پايگاه اجتماعي نظام گرديده و قدرت مانور را از دشمنان  خواهد گرفت و تاكنون نيز گرفته است. سياست تنش زدايي و بسط مشاركت مردمي موجب خلع سلاح دشمناني شده است كه شما براي مصاف نظامي با آنها نياز به خريد تجهيزاتي بي حد و حصر چه بسا از خود آنها خواهيد داشت. اين است كاركرد سياست و تدبير در جهان رقابت و دشمني امروز، خاتمي  توانسته است عرصه مصاف را به جايي ببرد كه ما در آن تفوق  استراتژيك داشته باشيم و تمهيدات و تجهيزات انبوه دشمن  در آن ناكاراباشد. آيا شما در ارزش استراتژيك اين  سياستها تامل كرده ايد؟ طرح شعارهاي گستاخانه و سخيف در تظاهرات غيرقانوني و اغتشاشات هفته گذشته عليه رهبري انقلاب بيش از هرچيز خواست دشمنان حقيقي نظام را برآورده ساخته است. ما هم  مثل شما برادران از طرح اين شعارها و عوارض و پيامدهاي  آن دردمنديم اما از اينكه شما فرماندهان عالي مقام همان  جهتي را برويد كه در سناريوي اين حوادث پيش بيني شده است  بسيار نگرانيم. اميدواريم با قدري تامل در آنچه در نامه  شما نوشته شده است. دريابيد كه چنين نامه اي و برخي  تهديدات آن شما را در معرض چه اتهاماتي قرار مي دهد و چه  جرياناتي از انتشار و بزرگنمايي آن سود خواهند برد.  سلامتي و سرافرازي شما را از خداوند متعال خواستاريم. 
