 * دفتر تحكيم وحدت، دانشجويان رابه تلاش براي ايجاد آرامش در كشور و هموار كردن راه هدف هاي اصلاح طلبانه  رئيس جمهوري فرا خواند سه تن از اعضاي شوراي مركزي دفتر تحكيم وحدت  روز گذشته در يك نشست مطبوعاتي با خبرنگاران داخلي و خارجي به تشريح ديدگاههاي اين تشكل سياسي پيرامون واقعه  حمله به كوي دانشگاه و پيامدهاي آن پرداختند.  به گزارش خبرنگار همشهري سه عضو دفتر تحكيم وحدت(علي  افشاري، مرتضي احمدي و اكبر عطري)در ابتداي نشست ديروز ضمن تشريح مواضع اين دفتر در قبال فاجعه هيجدهم تيرماه  كوي دانشگاه بر ضرورت حفظ هشياري و دقت مردم و دانشجويان  به منظور پرهيز از هرگونه اقدام خود به خودي و خشونت بار تاكيد كردند. علي افشاري مسئول واحد سياسي دفتر تحكيم  وحدت ابتدا با اشاره به شكل گيري حماسه دوم خرداد خاطرنشان كرد كه در جريان انتخابات رياست جمهوري دو صف  در دسته بندي هاي سياسي جامعه ايجاد شد; صف اول جرياني  بود كه معتقد به تحقق خواستهاي مردم در فضاي آرام و قانونمند بود و صف دوم جرياني بود كه متقابلا" تلاش  مي كرد با ايجاد بحران و تشنج آفريني و سد كردن راه  برنامه هاي رئيس جمهوري گام بردارد. به گفته افشاري اين  دو ديدگاه در هيجدهم تيرماه به اوج تقابل خود رسيد و جريان تشنج آفريني با ايجاد فضاي ناامني و بي قانوني به  القاي ناتواني رئيس جمهوري براي ايجاد فضاي گفتگو و آرامش در كشور پرداختند وي با اشاره به برخي پديده ها از جمله حمله به تجمعات دانشجويي، ضرب و شتم وزيران دولت،  تهاجم به بيت آيت الله منتظري، پرونده شهرداري تهران،  بزرگنمايي مسائل اقتصادي، تعطيلي برخي مطبوعات و ايجاد محدوديت براي برخي ديگر، قتل هاي زنجيره اي، و...  سرانجام حمله به كوي دانشگاه را نقطه عطف جوسازي هاي  مخالفان خاتمي براي زير سئوال بردن اقتدار رئيس جمهوري  در اداره كشور دانست و گفت: هدف اصلي طراحان اين  پديده ها القاي به بن بست رسيدن اصلاحات در كشور بود و پافشاري آنان حول اين محور مي گرديد كه افكار عمومي ديگر خواستار اصلاح طلبي نيست. وي همچنين در ادامه با اشاره به  چاپ نامه گروهي از فرماندهان سپاه خطاب به رئيس جمهوري  در سه روزنامه صبح و عصر روز دوشنبه هفته جاري گفت:  طبيعتا" اظهارنظر همه افراد جامعه در چارچوبهاي قانوني  بلامانع است، اما متاسفانه محتواي نامه فرماندهان مذكور مرز ميان دغدغه براي حفظ دستاوردهاي انقلاب از سويي و وارد شدن در درگيريهاي سياسي از سوي ديگر را كاملا"  مخدوش كرده است افشاري همچنين با اشاره به بخشي از وصيت نامه امام(ره)مبني بر عدم دخالت نظاميان در امور سياسي گفت: دفتر تحكيم وحدت از اين نوع حضور نظاميان در صحنه مسائل سياسي اظهار نگراني مي كند زيرا نوع ادبيات  به كار گرفته شده در نامه فرماندهان ياد شده به گونه اي  غير قابل انكار شبيه به ادبيات برخي گروههاست كه بعضا"  در تقابل با برنامه هاي دولت خاتمي حركت مي كنند. در ادامه نشست روز گذشته اكبر عطري عضو ديگر شوراي مركزي  دفتر تحكيم وحدت با اشاره به وجود آزادي نسبي مطبوعات به  عنوان يكي از دستاوردهاي دوم خرداد بر نقش مطبوعات مستقل  در جامعه و تاثير آنها بر رشد افكار عمومي تاكيد كرد و توقيف روزنامه سلام را مقابله با حضور مطبوعات آزاد ارزيابي كرد. عضو شوراي مركزي دفتر تحكيم با اشاره به  واقعه تهاجم به كوي دانشگاه و اعلام اين خبر كه در جريان  اين تهاجم بيش از 200 نفر مجروح و حدود 350 دانشجو بازداشت شدند گفت: در جريان اين تهاجم نيروي انتظامي كه  نقش برخي عوامل مهاجمش در جريان اين تهاجم كاملا" روشن  شده به جاي عذرخواهي و پذيرفتن مسئوليت مي كوشد دانشجويان را مقصر جلوه دهد. عطري با ناكافي دانستن عزل و توبيخ چند مسئول در نيروي انتظامي به آزاد بودن بسياري  از بانيان و مسببان جرم اشاره كرد و با نشان دادن چند قطعه عكس به حاضران كه حاوي عكس يك تن از مهاجمان با همراه داشتن پنجه بوكس و گاز اشك آور و سلاح كمري بود به  حضور اشخاص بدون يونيفورم در كنار نيروي انتظامي اشاره  كرد و گفت: استفاده از" پليس شخصي "در واقعه كوي دانشگاه،  پديده اي نامفهوم است. ماموراني كه از جانب نهادهاي  رسمي كشور براي حفظ و تامين امنيت به كار گرفته مي شوند قطعا" بايد با فرم و لباس مشخص در صحنه حضور يابند و صرف  حضور هر فردي كه تحت عناوين مختلف اعمال قدرت مي كند مسئله وجود پليس شخصي را كه وجودش در هيچ يك از قوانين  رسمي كشور پيش بيني نشده توجيه نمي كند. وي همچنين با مشكوك دانستن عوامل ظهور و گسترش بحران خياباني تهران در روز سه شنبه گفت: برخي از افراد و اعضاي گروههايي كه در اين ارتباط دستگير شده اند از جانب بخشي از حاكميت حمايت  مي شدند، ساختمان در اختيار آنها قرار مي گرفته و قطعا"  حاميان پيشين اين افراد بايد امروز به اين پرسش پاسخ  دهند كه اگر افرادي همچون منوچهر محمدي جاسوس، وابسته به  بيگانه و در خط براندازي نظام بوده اند به چه دليل پيش  از اين مورد حمايت برخي از صاحبان قدرت قرار داشته اند؟ مرتضي احمدي عضو ديگر شوراي مركزي دفتر تحكيم وحدت نيز با اشاره به وجود ارتباط بين حمله به كوي دانشگاه و فرا رسيدن انتخابات مجلس ششم گفت: يكي از اهداف حمله به  دانشگاه به خشونت كشيدن جامعه و بهره برداري هاي بعدي از آن از جمله به تعويق انداختن احتمالي انتخابات مجلس و يا برگزاري انتخاباتي فرمايشي در فضايي نظامي بوده است.  در نشست روز گذشته پرسش هاي بسياري در خصوص مسائل مربوط به عملكرد شوراي منتخب متحصنين و نتايج اين عملكرد مطرح  شد كه اعضاي شوراي مركزي دفتر تحكيم وحدت پاسخگويي به  آنها را به برگزاري نشست مطبوعاتي اعضاي شوراي منتخب موكول كردند.  سازمان مجاهدين انقلاب اسلامي: 
