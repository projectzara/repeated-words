 وظايف كميته فني فدراسيون كشتي چيست؟ نتايج جام ياريگين، معيار بهترين ها نخواهد بود    از بين اين دو پهلوان و قهرمان كه هر كدامشان داراي  ارزشهاي خاصي در كشتي جهانند، كداميك در جام ياريگين به  موفقيت مي رسند؟ آيا كميته فني فدراسيون كشتي قادر نيست  با درايت و مديريت خود به گونه اي گزينش كند كه از هر دو اين قهرمانان بهترين بهره را براي تيم ببرد؟ حيف است از دو قهرمان بزرگ جهان يكي زمين بماند جام ياريگين  نمي تواند پايان اين ماجرا باشد.  گروه ورزشي: فدراسيونهاي ورزشي با در دست داشتن  آئيننامه ها و چارت هاي روشن و مشخص اين اختيار را دارند كه در شرايط سخت و پيچيده بتوانند توسط كميته فني خود به  مشكلات رسيدگي و با راه حلهاي صحيح گره هاي مقطعي را باز كنند. در واقع كميته هاي فني از افرادي تشكيل مي شود كه  روشن بيني و درايت بيشتري نسبت به بقيه افراد دارند و از نظر فني و فكري شرايط مورد نياز را درك مي كنند.  كميته هاي فني نمي توانند تابع يك جريان و يا يك ورزشكار و يك جمع قرار گيرند.  سلب مسئوليت از خود و رها كردن ورزشكاران به اميد آن كه  تكليف خود را آنها به نوعي روشن كنند در هيچ كجاي دنيا اتفاق نمي افتد كميته فني چشم يك فدراسيون و كليد حل  معماهاي موجود است، اگر قرار بود با شركت دادن قهرمانان  در يك مسابقه، تورنمنت، جام و... به نتيجه رسيد كه ديگر كميته فني چه صيغه اي پيدا مي كرد. كميته فني يعني جمعي  كه صلاح و منافع تيمي و گروهي را تشخيص مي دهد و براساس  آن قهرمانان را در جاي خود بر مي گزيند.  آيا شرايط مسابقه در فلان كشور سردسير يا فلان كشور گرمسير يكسان خواهد بود؟ حرف روي فدراسيون كشتي و كميته  فني است. گماردن عباس جديدي و عليرضا حيدري در وزن 97 كيلوگرم براي جام ياريگين و در كنار اين دو فرستادن  عليرضا رضايي، ابراهيم مهربان و عليرضا كارگر در وزن 130 كيلوگرم حركت منطقي و پسنديده اي است؟ كميته فني  فدراسيون كشتي هر طرح و آينده نگري كه داشته باشد قادر نيست با نتايج كسب شده در اين جام اوزان موردنظر خود را با بهترين ها پر كند.  فرض هاي موجود را مورد ارزيابي قرار مي دهيم تا بهتر در جريان اين برداشت غلط قرار گيريم.  الف: اگر عباس جديدي در وزن 97 كيلوگرم قهرمان شد و موقعيت بهتري نسبت به عليرضا حيدري در اين جام بدست آورد،  كميته فني حيدري را كنار مي گذارد؟ آيا مي توان مرد سال ورزش، قهرمان وزن 97 كيلوگرم جهان و آماده ترين كشتي گير تيم را كنار گذاشت؟ آيا چنين گزينشي  به نظر صحيح مي آيد؟ آنچه عيان است را نمي توان ناديده  گرفت، عليرضا حيدري شايد در اين جام(ياريگين)موفق نشود،  اما اين دليلي نيست كه او در آنكارا نتواند قهرمان جهان  شود.  ب: شايد كميته فني قصد دارد در صورت حادث شدن چنين  نتيجه اي عليرضا حيدري را به وزن 85 كيلوگرم بفرستد،  يعني حيدري آماده 12 كيلوگرم از وزن خود بكاهد. ذهنيت  كميته فني براي موقعيتي كه برشمرديم اين است كه از يك  قهرمان آماده و سروزن مثل حيدري يك 85 كيلوگرمي ضعيف و نحيف بسازد؟ مسلما" هدف دوستداران كشتي و مسئولين ورزش  كشتي چنين نيست.  شكل دوم: اگر عليرضا حيدري موقعيت خود را در وزن 97 كيلوگرم در جام ياريگين تثبيت كند و جديدي نتايج  ضعيف تري بدست آورد. كميته فني در اين شرايط به چه چيزي  فكر مي كند؟ الف: فرستادن عباس جديدي به وزن 130 كيلوگرم و در اختيار داشتن حيدري در وزن 97 كيلوگرم، كه اين وضع ايده آل ترين  شكل براي كميته فني و فدراسيون كشتي است اما در اين  موقعيت نيز سئوال بزرگي پيش مي آيد كه اگر" رضايي "در وزن 130 كيلوگرم نتايج خوبي بدست آورد و يا مهربان و كارگر، در چنين شرايطي چگونه مي توان "جديدي "را به وزن  130 كيلوگرم فرستاد؟ كميته فني براي آنكه گرفتار اين كلاف سردرگم نشود و بار مسئوليت خود را سبك تر كند، اعلام كرد، هر كشتي گيري در اين جام نتايج بهتري بدست آورد به عضويت اوزان 97 و 83 كيلوگرم در مي آيد، بدون آنكه منافع و موقعيت تيمي را در مسابقات جام جهاني آنكارا در نظر بگيرد.  ما مي گوئيم كميته فني نبايد اين قهرمانان را به حال خود رها كند و تنها نتايج جام ياريگين را ملاك قرار دهد.  بايد روي يكايك ويژگي هاي اين كشتي گيران به بحث نشست،  آنكارا را با كراسنويارسك يكي ندانست كه اين دو از نظر آب و هوايي و حضور حريفان زمين تا آسمان با يكديگر تفاوت  دارند.  كميته فني فدراسيون كشتي بايد آن اندازه قدرت داشته باشد كه مرعوب قهرمانان نشود و از پيامدهاي ناشي از گزينش خود به هراس بيفتد. هيچ گروه و كميته اي بهتر و لايق تر از كميته فني نيست كه بتواند در زمان حال و براي مسابقات  جهاني آنكارا نفرات خود را در اوزان مختلف گزينش كند. از واهمه هاي موجود گريزي نيست و تنها با شجاعت و شهامت  مي توانيد اعلام كنيد كدام كشتي گير در كدام وزن بهتر نتيجه مي گيرد. 
