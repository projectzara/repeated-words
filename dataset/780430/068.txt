 بسكتبال ناكام در ميداني ديگر گروه ورزشي: بسكتبال ايران در دورتازه اي از شكست هاي  خود در قاره آسيا، پس از ناكامي در بازيهاي آسيايي  بانكوك و باشگاههاي آسيا برابر تيم سوريه مغلوب شد تا كاستي هاي مديريتي و فني آن بيش از پيش بر همگان آشكار شود. نكته جالب آنكه مسئولان بسكتبال و مربيان آن در باد پيروزي خانگي بر تيم سوريه كه چندي پيش در تهران به دست  آمد، خوابيدند و حريف با چشماني باز توانست در كمتر از سه هفته از شكست پل پيروزي بسازد. براي بسكتبالي كه سابقه  شركت در المپيك 1948 لندن را دارد و صاحب مدال برنز بازيهاي آسيايي است و تيم هايش تا همين چند وقت پيش به  مقام سوم باشگاههاي آسيا و چهارمي جام ملت ها دست پيدا كرده اند، شكست برابر سوريه يك ضايعه به شمار مي رود.  بسكتبال چند سالي است كه راه موفقيت را اشتباه  مي پيمايد و در وادي شعار گرفتار آمده است.  اگر مسئولان ورزش چشم بر شكست هاي چند سال اخير اين  ورزش در باشگاههاي آسيا و بازيهاي آسيايي نمي بستند،  بدون شك حادثه بيروت هرگز تكرار نمي شد. در اين باره در روزهاي آينده بيشتر خواهيم نوشت.  علي شاكري 
