 1- روزنامه سلام دو هفته پيش به اتهام انتشار " توصيه نامه "سعيد امامي(اسلامي)درباره ضرورت بستن  فضاي فرهنگي كشور، توقيف شد. سعيد امامي همان كسي است كه  جوخه هاي مرگ نويسندگان و فعالان سياسي را رهبري مي كرد و برخي گزارش هاي تاييد نشده حاكيست قربانيان مافياي  سياسي- اقتصادي وي بيش از چهار نفري است كه پائيز گذشته  پيكرهاي آنان كشف شد.  درباره موجب حقوقي توقيف روزنامه سلام فقط يك توضيح  مكتوب در اختيار مردم قرار گرفت. براساس اين توضيح يعني  اطلاعيه مورخ 16/4/78 روابط عمومي دادسراي ويژه روحانيت  تهران، روزنامه سلام به استناد بند 6 ماده 6 قانون  مطبوعات و ماده 698 قانون مجازات اسلامي توقيف شده است.  بند 6 ماده 6 قانون مطبوعات اشعار مي دارد: "فاش نمودن و انتشار اسناد و دستورها و مسائل محرمانه، اسرار نيروهاي  مسلح جمهوري اسلامي، نقشه و استحكامات نظامي، انتشار مذاكرات غيرعلني مجلس شوراي اسلامي و محاكم غيرعلني  دادگستري و تحقيقات مراجع قضايي بدون مجوز قانوني "از موارد اخلال به مباني و احكام اسلام و حقوق عمومي است و نشريات نبايد وارد اين حيطه شوند.  ماده 698 قانون مجازات اسلامي مصوب هشتم مرداد 1370 كميسيون قضايي مجلس و اصلاحيه مصوب هفتم آذر 1370 مجمع  تشخيص مصلحت نظام نيز چنين است: "هركس به قصد اضرار به  غير يا تشويش اذهان عمومي يا مقامات رسمي به وسيله نامه  يا شكوائيه يا مراسلات يا عرايض يا گزارش يا توزيع  هرگونه اوراق چاپي يا خطي با امضاء يا بدون امضاء اكاذيبي را اظهار نمايد يا با همان مقاصد اعمالي را برخلاف حقيقت، راسا" يا به عنوان نقل قول به شخص حقيقي  يا حقوقي يا مقام هاي رسمي تصريحا" يا تلويحا" نسبت دهد،  اعم از اينكه از طريق مزبور به نحوي از انحاء ضرر مادي  يا معنوي به غير وارد شود يا نه، علاوه بر اعاده حيثيت  در صورت امكان، بايد به حبس از دو ماه تا دو سال و يا شلاق تا 74 ضربه محكوم شود. " 2- شماري از فرماندهان سپاه پاسداران انقلاب اسلامي،  هفته گذشته در هنگامه آشوبهاي خياباني كه نگراني ملي را برانگيخته بود، نامه اي خطاب به رئيس جمهوري نوشتند و در آن تلويحا" رئيس جمهوري و مجموعه حكومت را به اهمال در برابر تحركات دشمن متهم كردند. اين نامه از سر دلسوزي  نوشته شده بود و ظاهرا" رئيس جمهوري نيز با درك نيت  نگارندگان، با آن كريمانه و البته مقتدرانه برخورد كرده اند. به طوري كه دفتر رئيس جمهوري ديروز در بيانيه  خود اعلام كرده است از نگاه آقاي خاتمي، نوشتن چنين  نامه اي امري عادي تلقي شده و درباره انگيزه نگارندگان  آن تشكيكي نشده است. ما هم بر همين نمط نامه را نشانه  احساس مسئوليت رزمندگان كشور و پاسداران حريم هاي ملك و ملت مي دانيم گرچه پيرامون مفاد آن جاي تامل و بحث  فراوان وجود دارد. اما انعكاس نابهنگام آن در برخي  روزنامه ها حكايت ديگري است اين نامه پس از فرونشستن  شورش ها و بازگشت آرامش به تهران، منتشر شد و روزنامه هاي منتشركننده آن، همزمان دو جرم موضوع بند 6 ماده 6 قانون مطبوعات و ماده 698 قانون مجازات اسلامي را مرتكب شدند يعني اينكه اولا" نامه محرمانه اي را كه دست  برقضا نه با كدهاي ناروشن بلكه با مهر" خيلي محرمانه " طبقه بندي شده بود، منتشر كردند. ثانيا" با اين كار خود كوشيدند به جامعه القاء كنند كه شيرازه امور از دست دولت  خارج شده و كار به جايي رسيده است كه فرماندهان سپاه نه  از طريق سلسله مراتب بلكه راسا" وارد كارزار شده اند و مي خواهند غائله را ختم كنند اما كساني "كتف هاي آنها را بسته اند. " در پي اين دو رويداد كه نقل بي تفسير آن گذشت اكنون اين  پرسش بزرگ پيش روي دستگاه قضائي كشور قرار دارد كه اگر انتشار" توصيه نامه "فتنه جويانه سردمدار قتل هاي  زنجيره اي در باب فرهنگ و هنر كشور كه نشان ظاهري  محرمانه بودن، نداشته است در اصيل ترين ارگان مطبوعاتي  يكي از دو جناح سياسي عمده كشور، جرم موضوع مادتين  قانوني فوق الذكر است، چطور انتشار نامه "خيلي محرمانه " اي كه تبليغ ناتواني دولت و تشويش اذهان عمومي در آن موج  مي زند، جرم محسوب نمي شود؟ اگر به اين پرسش اين تذكار را بيفزائيم كه "معيار دوگانه شايسته قضاي اسلامي نيست " مسئوليت قوه قضائيه كشور بيشتر روشن مي شود و افكار عمومي حق دارد كه در انتظار اقدام قانوني و يا دست كم  توضيح قانع كننده قوه قضائيه بماند. والسلام. 
