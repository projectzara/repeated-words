   درباره" روبرت شومان "آهنگساز آلماني  هشتم ژوئيه مصادف بود با، زادروز روبرت شومان، آهنگساز آلماني كه 189 سال پيش در چنين روزي پابه عرصه حيات نهاد.  پدرش كتابفروش، ناشر و نويسنده و مادرش دختر يك پزشك  جراح بود. وي مشق پيانو را از سن هفت سالگي نزد يوهان گوتفريدكونچ، يكي از معلمان دبيرستان آغاز كرد و بديهي است كه وي در برانگيختن ميل و توجه كودك به موسيقي  و پرورش گوش او نقش عمده اي ايفا كرد. استعداد وافر موسيقي او در دوران كودكي چنان بود كه يكي از روزنامه هاي موسيقي آن دوران درباره اش چنين نوشته بود:  " اودر كودكي استعداد نادر و شگفت انگيزي داشت كه به او امكان مي داد احساسات و شخصيتهاي گوناگون را به وسيله  نغمه ها تصوير كند و مي توانست اطوار و حركات  همكلاسيهايش را به وسيله فيگورهاي معيني روي پيانو منعكس  سازد، چنانكه موجب مي شد حاضران از آن همه شباهت، شليك  خنده سردهند. "(1) در سال 1819 شنيدن كنسرتي از موشلسر و اجرايي از فلوت  سحرآميز، در شكوفايي استعداد و علاقه او به موسيقي اثري  بسزا نهاد چنانكه در يكي از نامه هايش به موشلسر در سالها بعد، ضمن تشكر از اينكه پيانيست مذكور سوناتي را به شومان تقديم كرده بود، نوشت كه برنامه رسيتال سي سال  پيش را كه استاد در كارلسبد اجرا كرده، همچون "يادگار مقدسي" محفوظ داشته است.  جالبترين فعاليت هاي او از سن پانزده سالگي به بعد،  همكاري با انجمن ادبي - ادبيات آلماني دبيرستان بود كه  نقش تعيين كننده اي در آينده مطبوعاتي شومان اجرا كرد.  آشنايي او با آثار كلاسيك يوناني و لاتين هرچند نه عميق،  اما گسترده بود و نظرات او درباره سوفوكل، هوراسل،  افلاطون، گاستيوس، سالوست و سيسرون و سزار، بيانگر تفكر زنده و زاياي يك جوان هجده ساله دبيرستاني است.  در ميان بزرگان آلماني، شيلر نزد او بسيار گرامي بود اما خود اعتراف مي كرد كه هنوز قادر به درك گوته اين  نويسنده بزرگ آلماني نيست.  درواقع ادبيات رمانتيك، بيشتر از هر چيزي براي شومان  جاذبه داشت. شولتر، فرانتس فون زونبورگ و بايرون ازجمله  موءلفان و نويسندگاني بودند كه شومان به آنها علاقه داشته  است اما، تمامي اين افراد در ذهن شومان جوان تحت الشعاع  ژان پل ريشتر(2)قرار مي گرفتند كه ايدئولوژي و احساسات  او در حقيقت تبلور افكار و احساسات خود شومان بود.  پس از پايان دوره مدرسه در سال 1828 او براي تحصيل حقوق  به دانشگاه لايپزيك فرستاده شد و به نظر مي رسيد كه تا مدتي نيز كوشيد، دست كم از لحاظ كسب دانش، به رشته حقوق  علاقه مند بماند اما، پس از چندي به سبب شيفتگي اش به  ادبيات و موسيقي، تحصيل حقوق را رها كرده و يكسره به  موسيقي پرداخت.  در سال 1831 وارياسيونهاي آپگا را براي پيانو و مجموعه اي از آثار كوتاه ولي بسيار زيبايش را منتشر كرد.  او بسياري از آنها را با الهام از سروده هاي ژان پل  به نام سال هاي نوجواني و موسوم به پروانه ها ساخته بود.  شاعر نام آور آلماني گيرملپارستر، درباره هر دو كار چاپ  شده، در نشريه Weiner Musikalische Zeitling معتبر اينگونه نظر داده است:  " بسي دل انگيز است كه انسان روي پاي خودش بايستد و نه به  چوب دست احتياج داشته باشد و نه به شانه هاي ديگران اين  نخستين بار است كه با يك آهنگساز جوان احتمالي روبه رو شده ايم كه يكي از نوادر عصر ماست... ".  گيرملپارستر در هنگام نوشتن اين عبارات به هيچ روي  نمي دانست كه ظهور مرد نه چندان كوچكي را بشارت مي دهد،  درواقع اين قهرمان، محبوب رمانتيسيم موسيقي همه آلمان  بود كه متولد مي شد. شومان در تمام طول سال هاي 1831 و 1832 قطعات پيانوي ديگري ساخت كه ازجمله مي توان از يك  توكاتو(اپوس 7)يك الگرو(اپوس 8)و چند انترتسو(اپوس  4)و اتودهايي براساس كاپريسرهاي پاگانيني(اپوس 3)نام  برد.  همه اين آثار نخستين نشانه هاي روح شاعرانه نويني را در خود داشتند كه در تمام قرن نوزدهم جان تازه اي به موسيقي  آلمان بخشيد.  شومان پس از ترك تحصيل حقوق نزد ويك آهنگساز و پيانيست  لايپزيكي به ادامه يادگيري هايش پرداخت تا اينكه به علت  سفرهاي هنري ويك و دخترش كلارا كه خود پيانيستي ماهر و ورزيده بود، ادامه تحصيل را نزد خود از سر گرفت و با مطالعه آثار باخ خود به تنهايي شروع به فراگيري  كمپوزيسيون كرد. او براي اينكه نوازنده چيره دستي شود،  تنها روي پيانو كار مي كرد و در اين دوران بود كه با اختراع دستگاهي براي تقويت انگشت چهارم دستش، آن عضو را دچار آسيبديدگي ساخت، ازآن پس بود كه به طور جدي به  آهنگسازي روي آورد.  دهه 1830 براي شومان، سالهاي سختي بود، ترك تحصيل و دانشگاه، آسيبديدگي دست، عهده داري و سردبيري "روزنامه  جديد موسيقي "ازدواج با كلارا عليرغم سرسختي و كارشكني هاي پدرش، رويارويي جدي با دنياي موسيقي، همه و همه اين دوران را علاوه بر باروري به دوره اي پررنج نيز بدل ساخته بود. در 1843 شومان در كنسرواتوار جديد لايپزيك كه توسط مندلسون بنيان گذارده شده بود به مقام  استادي پيانو و آهنگسازي رسيد.  مطالعه دامنه دار او بر روي باخ به پيدايش جريان بزرگي  از موسيقي كنترپواني در سال 1845 منجر گشت. از اين دست  موسيقي، مي توان از اتودهايي براي پيانو پداله(اپوس 56)، شش فوگ براساس "اسم باخ "براي ارگ و چهار فوگ براي  پيانو(اپوس 72)و... نام برد.  رابطه مستقيم زندگاني او با ادبيات، به ويژه در ايام  ازدواجش، از هر زمان ديگري بديهي تر جلوه كرده است. در آن روزها احساسات شومان همچون چشمه جوشاني، ظرف آواز را پر كرد و از آن سرريز مي شد. احتمالا" نبوغ او به عنوان  يك آوازنويس، عمدتا" ناشي از توانايي وي در انطباق خويش  با شاعري است كه شعر او را براي موسيقي گذاري انتخاب مي كرد.  فرهنگ ادبي شومان، حساسيت خارق العاده اش و بيماريش از او يك موسيقيدان رمانتيك نمونه ساخته بود.  غنا و ظرافت هاي احساساتي و عاطفي آوازهاي شومان(با اجراي سولوي پيانو و يا دوئت با سازي به جاي حنجره) به خوبي به شنونده منتقل مي شود. آگاهي شومان براحساسات  و آرزوهاي خودش در زمينه بيان، پيدايش ويژگيهايي را منجر شد كه وجوه تمايز ميان آوازهاي او و شوبرت را تشكيل  مي دادند. بايد اين طور گفت كه شومان تا سال 1840 گفتني هاي خود را كه به وسيله شعر قابل اجرا بودند،  برروي كاغذ آورد و از آن پس، آواز را به عنوان واسطه اي  براي بيان آهنگسازي هايش برگزيد و تا مدتها جز آواز چيزي  ننوشت.  موسيقي آوازي و نمايشي شومان، بخش نسبتا" بزرگي از كارهاي بلند او را تشكيل مي دهد. بهشت و پري(اپوس 50)، زيارت گل(اپوس 112)و صحنه هايي از فاوست گوته، مجموعا"  ده كانتات آوازي و تعدادي بالاد، از آن جمله اند. اپراي  ژانووا(اپوس 81)موسيقي صحنه اي مانفردبايرون(اپوس 115) مس(اپوس 147)و يك ركوئيم(اپوس 148)بقيه كارهاي  آوازي و اركستري شومان را تشكيل مي دهند. او آثار بسياري  نيز براي اركستر مجلسي نوشته است.  موسيقي و زندگي در وجود شومان بيش از هر آهنگساز ديگري،  درهم آميخته بود او شكل كلاسيك سمفوني را در برابر سبك  رمانتيك آن قرار داد كه در قالب پوئم سمفوني(3)به اوج كمال  خودش رسيد و در ميان آهنگسازان نسل شومان، هيچ كس  به اندازه او به اين سبك و شكل موسيقي، خدمت نكرد.  او با دنياي خاص تجربيات شخصي خود زندگي مي كرد،  تجربياتي كه به گونه اي اجتنابناپذير به زندگي خانگي او محدود مي شد و شادي را در ساده ترين چيزهاي زندگي جستجو مي كرد، در پروانه ها، گلهاي زرد و خيال پردازي هاي  بي مهار كودكانه وي توانست همچون شاعري بسرايد كه:  از بركت قلب انسان كه به آن زنده ايم  از بركت نرمي و شادي واهمه هايش  حقيرترين گلي كه مي دمد تواند افكاري به من بخشد كه  ژرف تر از آن مي خسبد كه به اشكي راه دهند 1- در ضميمه اي در سال 1850 بر شماره 52 چاپ 1848 آلگماينه موزيكاليشه Algemeine Musikalische ساتيونگ  Zeitung 2- شاعر رمانتيك قرن نوزدهم آلمان.  3- از فرمهاي بارز دوره رمانتيك، پوئم به معناي شعر است  و در واقع اين واژه به آثاري اطلاق مي شود كه بيشتر ساختار توصيفي دارند. 
