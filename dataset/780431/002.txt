 گفت وگو با گلريز هاشمي، نوازنده پيانو * اشاره:  چندي پيش رسيتال پيانوي گلريز هاشمي(افشار)طي دو شب در فرهنگسراي نياوران برگزار شد.  گلريز هاشمي، نوازندگي پيانو را در سن 9 سالگي در هنرستان عالي موسيقي تهران زيرنظر" افليا كمباجيان "آغاز كرده و در اين رشته به دريافت درجه ليسانس نائل شده است.  از جمله فعاليتهاي وي مي توان كنسرتهاي تكنوازي و همنوازي در تالار رودكي فرهنگسراي بهمن، دانشگاه تهران و دانشگاه هنر را نام برد. به مناسبت اجراي اخير اين  پيانيست، گفت وگوي كوتاهي با وي انجام شده است كه از نظرتان مي گذرد.  *** * در اجراي اخير شما شاهد اجراي سبكهاي مختلف از آهنگسازاني همچون باخ، بتهوون، آنتونيو سولر، برامس و شومان بوديم. لطفا" در مورد انتخاب قطعات توضيحاتي  بفرمائيد؟ من در كنسرتهاي قبلي ام بيشتر از آهنگسازان  امپرسيونيست و معاصر ايراني اجرا مي كردم ولي براي يك  نوازنده پيانو تجربه تمام سبكها لازم و بسيار لذت بخش  است چون هر سبك فرم خاص خود را براي نواختن دارد. مثلا"  قطعات باخ از لحاظ اجرا كاملا" با بتهوون يا شومان فرق  دارد و نحوه نواختن متفاوت است. تغيير وزن انگشتان،  استفاده نكردن از پدال، جمله بنديها و ديگر نكاتي كه  بايد رعايت شود تا نتيجه مطلوب بدست آيد. به طور كلي هر سبكي بايد به طور صحيح در قالب خودش نواخته شود و همين  تفاوتها به شيريني كار مي افزايد.  * شما بر روي صحنه و هنگام اجرا چه احساسي داريد؟ هميشه قبل از اجرا هيجان و اضطراب همراه با شوق فراوان  دارم، ولي بعد از شروع نواختن به قدري غرق در قطعه  مي شوم كه فقط اشتياق همراهم مي ماند.  * براي تدريس نوازندگي پيانو چه ديدگاههايي داريد؟ اولا" بايد به هنرستانهاي موسيقي توجه بيشتر شود و از طرف مسئولان امر نظارت و توجه دقيق تري به آموزشگاههاي  رسمي مبذول شود. متاسفانه كنترل كلاسهاي خصوصي ممكن نيست  و گاهي افراد بدون داشتن صلاحيت و آگاهي از اين هنر تدريس مي كنند. تدريس اين ساز بايد به صورت علمي باشد و منظور از تدريس ياددادن چند آهنگ نباشد چون بدين صورت  استعدادهاي خوبي ضايع مي شود.  * نظر شما در مورد كلاسهاي استادي(Masterclass)كه گاهي  توسط نوازندگان ميهمان در ايران تشكيل مي شود، چيست؟ معمولا" اين كلاسها براي شاگردان پيشرفته و باتجربه در خارج از ايران تحت نظارت نوازندگان برجسته متداول  مي باشد و كساني كه در اين كلاسها شركت مي كنند بايد از توانايي بالايي برخوردار باشند و هدف آن غني كردن زمينه  احساسي و بيان قطعه مي باشد. اما فكر مي كنم مفهوم اين  كلاسها در ايران تغيير پيدا كرده است.  * با توجه به شناخت عميق شما به موسيقي علمي چه پيشنهادي  براي توجه بيشتر جوانان به اين نوع موسيقي داريد؟ به نظر مي رسد بيش از هرچيز حضور اساتيد موسيقي در كنسرتها و تشويق شاگردان خود به ديدن تمام اجراها و بدون  هرگونه تعصب بهترين كمك در اين زمينه مي تواند باشند.  چون ديدن اجراهاي متعدد قدرت درك و تشخيص را در شخص بالا مي برد.  * به عنوان يك موسيقي دان در زندگي حرفه اي خود چه  چيزهايي را ملاك و معيار كار خود قرار مي دهيد؟ من ارزش و احترام بسيار زيادي براي شنوندگانم قائل  هستم و به ياد مي آورم از همان كودكي و زماني كه نواختن  پيانو را شروع كردم مواقع تمرين تصور مي كردم همه  همسايگانم به من گوش مي دهند و اين احساس باعث مي شد كه  با علاقه بيشتري تمرين كنم با گذشت سالها هنوز اين  احساس شيرين(داشتن شنونده)در من وجود دارد و باعث شده  كه با شور و شوق و پشتكار مرتب تمرين كنم. مسئله اي كه  بسيار براي خود من جالب است، ارتباط روحي و عاطفي است كه  با قطعات پيدا مي كنم كه به صورت تصوير، رنگ، حركت و كلام مي باشد و در اين مورد هيچگاه خودم تصميم گيرنده  نيستم و هميشه موقع نواختن اين ارتباط برقرار مي شود و اگر بعد از سالها قطعه اي را دوباره بنوازم همان احساس  قبلي كه با قطعه داشتم بوجود مي آيد. اگرچه هيچگاه به  خود اجازه نمي دهم كه در قطعه دخل و تصرف كرده و قالب اصلي را تغيير دهم يا تمپوها را تعديل كرده و يا در هنگام اجرا از روي نت بنوازم.  * بعد از اين كنسرت برنامه آينده شما چيست؟ در فكر رسيتال ديگري هستم و اين بار از قطعات  امپرسيونيست و مدرن هم اجرا خواهم كرد. 
