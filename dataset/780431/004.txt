   درباره" پائولو دالپونته "كاريكاتوريست ايتاليايي  اشاره:  پائولو دالپونته در سال 1957 در شهر ترنتو در شمال  ايتاليا به دنيا آمده است. در سال 1974 از دانشگاه هنر در رشته نقاشي و تاريخ هنر فارغ التحصيل شده و در حال  حاضر به تدريس تاريخ هنرهاي تجسمي مشغول است. او همچنين  از اعضاي فعال انجمن طنزنگاران آندرومدا است كه تاكنون  چندين نمايشگاه بين المللي كاريكاتور را سازماندهي كرده  است.  آثار وي در نمايشگاه ها و جشنواره هاي بين المللي  كاريكاتور در كشورهاي مختلف جهان به نمايش درآمده و جوايزي را به خود اختصاص داده كه مهمترين آنها از اين  قرار است:  * جايزه دوم نمايشگاه بين المللي كاريكاتور اسكوپيه،  مقدونيه در 1993 * جايزه ويژه هيات داوران نمايشگاه جهاني محيط زيست  تركيه 1996 * جايزه بزرگ "گراندپري "نمايشگاه جهاني طنزگرافيك  ماروستيكا ايتاليا 1998 در دنياي پرتب و تاب معاصر كه فن آوري چيزي نمانده تا بند كفش ما را هم به فيبر نوري تبديل كند، و در آستانه  سال 2000 كه روبات هاي تازه متولد شده با چانه هاي سرد فلزي درس اخلاق مي دهند و از عشق و دلدادگي به رايانه ها سخن مي گويند، ابزار كار" پائولو دالپونته "همان مداد ساده گرانيتي است ; به همان صورتي كه در صد سال قبل ساخته  مي شد به اضافه كاغذ معمولي كه هنوز در كوره دهات  ايتاليا توليد مي شود.  در دنياي خاكستري پائولو رنگها نقشي ندارند، مگر در موارد نادر كه رنگ نقشي موءثر در خدمت محتوا و بيان  قوي تر اثر داشته باشد. او با ظرافت تمام با مداد معمولي  آثار زيبايش را در مرز ميان واقع گرايي و فرا واقع گرايي  ترسيم مي كند. در لابلاي سايه روشن هاي ماهرانه و حرفه اي آثارش، صميميت سيالي، موج مي زند. تابلوهاي كوچك  او مثل روحيه عرفاني و انسان دوستانه اش نرم و لطيف است  و خشونت، تندي و تيرگي "گروتسكي "در ميان آنها جايي  ندارد.  البته در مواردي به بدويت مدرن و بربريت رايج در سيماي  جماعتي بشر به ظاهر متمدن در دوران معاصر اشاره مي كند.  اما پرداخت اثر و ساخت و ساز آن، همچنان مبتني بر لطافت  و ظرافت سبك خاص اوست.  اغلب آثار پائولو دالپونته به زعم نگارنده، شباهت غريبي  به برون مايه فيلم هاي كمدي صامت "باستر كيتون "دارد. در اين طرح ها از اغراق هاي متداول در چهره و اندام شخصيتها،  نشان و اثري نيست صورت ها اغلب سنگي و بدون احساسات  غليظ و يا رقيق اجرا شده اند.  اگر به گذشته برگرديم در واپسين سالهاي قرن 15 ميلادي  نقاش اسطوره اي ايتاليا لئونادرو داوينچي(15191452) ناگهان طرحهايي را روي كاغذ رسم كرده كه با تعريف  امروزين ما از كاريكاتور چهره تطبيق مي كند. كلمه  ايتاليايي" كاريكاره "به معني اغراق كردن، به تدريج و در گذر زمان به كاريكاتور تبديل مي شود.  اما پائولو به عمد با اغراق هاي رايج در چهره و اندام  بيگانه است. او با روشهاي ويژه اي به طنز موقعيت دست  مي يابد. گاه در آثارش يك نقاش و تصويرساز طبيعت گراست  كه از درون با خنده هاي نهفته اي با طعم گس شكفته مي شود.  او با رندي و زيركي خاصي قادر است اقيانوس متلاطمي را در وان حمام خانه بازسازي كند، كه در آن ميان رزم ناوها و كشتي هاي بزرگ جنگي در رفت و آمدند.  در نگاه پائولو دنياي كوچك ما مثل ماهي معصومي است كه  جنگ افروزان با قلابهاي آغشته به زهر موشكهاي اتمي،  موجوديت اش را تهديد مي كنند.  با مروري بر آثار پائولو نگراني عميق و اضطراب فزاينده  او را از آلودگي و تخريب محيط زيست از يك سو، و از سوي  ديگر خودباختگي و از خودبيگانگي(اليناسيون)انسان معاصر را در مواجهه با ماشينيسم و رسانه هاي يك سويه جهان  مشاهده مي كنيم.  او قادر است به هر شي ء كوچك و حتي پيش پا افتاده هويتي  نو و يا انساني ببخشد.  در يكي از آثارش استحاله يا مسخ شگفت انگيز يك زوج پير را نشان مي دهد كه روي مبل در مقابل تلويزيون به تدريج  به دمپايي روفرشي تبديل شده اند! در يك كلام  كاريكاتورهاي ويژه او شعر بصري نابي است كه به غزل پهلو مي زند.  علي ديواندري 
