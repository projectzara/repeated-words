 گروه اجتماعي: روزنامه نگاران "همشهري "و" ايران "با صدور بيانيه هاي جداگانه اي خواستار آزادي كاظم شكري و پرهيز از ايجاد تنش و تشنج در بين جامعه مطبوعاتي كشور شدند.  به گزارش خبرنگار ما در بيانيه روزنامه نگاران و كاركنان  همشهري آمده است. اقدام بي سابقه و خلاف قانون دادگاه در تسري مسئوليت به خبرنگاران كه بازداشت شكري سرآغاز آن  است، امنيت شغلي و حرفه اي روزنامه نگاران را به طور جدي  تهديد مي كند.  چنين اقدامي در حالي كه روزنامه نگاران "تحصن قلم "در حمايت از روزنامه سلام را براي پرهيز از تشنج و كمك به  آرامش كشور به تعويق انداخته اند مي تواند موج جديدي از تشنج و التهاب را در بين اصحاب قلم و مطبوعات كشور دامن  بزند.  روزنامه نگاران ايران نيز ضمن آن كه خواستار آزادي  بي قيد و بند شكري و عذرخواهي رسمي از جامعه مطبوعاتي  كشور شده اند در بخشي از بيانيه خود آورده اند: اگر آنهايي كه مدام خط اتصال خود با مطبوعات آزادانديش و مسئول را تهديد و ايجاد رعب قرار داده اند: مي پندارند با بازداشت و تهديد مي توانند قلم زنان متعهد را از نوشتن باز دارند، بي ترديد از هم اكنون بايد شكست طرح  خود را به نظاره بنشينند.  روزنامه نگاران صبح امروز نيز در بيانيه خود اعلام  كرده اند:  بي ترديد جامعه مطبوعاتي كشور نمي تواند با سكوت و تحديد هر روزه حقوق خود را شاهد باشد. اين تخلف آشكار از قانون  اساسي و قوانين جاريه كشور، جامعه مطبوعاتي را با دريايي  از بيم و هراس نسبت به توانايي ادامه عمل به رسالت  قانوني خويش روبرو كرده است.  در پايان اين بيانيه آمده است، ضمن اعتراض به اقدام  غيرقانوني دستگيري كاظم شكري، از مقامات مسئول و پاسداران حرمت قانون اساسي موكدا" خواستار آزادي نامبرده  و تضمين امنيت شغلي روزنامه نگاران كشور هستيم. 
