   خانواده در ايران از جايگاه ويژه اي برخوردار است و براي پايداري و تداوم آن بسيار تلاش مي شود. اگر چه اين  نگرش مثبت به خانواده، امري عمومي و مطلوب است. اما اطلاعات در مورد واقعيات زندگي خانوادگي بسيار ناچيز است.  اين كمبود زماني كه تلاش مي شود تا الگويي در جهت حفظ و پايداري خانواده ارائه گردد، بيشتر به چشم مي خورد.  خانواده در طول تاريخ بر اثر دگرگوني هاي بسيار به شكل  امروزي خود رسيده است و ثابت شده اين دگرگوني ها از تغييرات اجتماعي متاثر بوده است. در جامعه شناسي خانواده  شناخت علل دگرگوني ها و بررسي واقعيات موجود، بدون  ارزش گذاري است.  از لحاظ تاريخي، "خانواده "به يك نوع اتحاد خانگي اطلاق  مي شود كه افراد آزاد و برده را شامل مي گردد. در برخي  از فرهنگ ها اين مفهوم شامل اموال خانه نيز مي شده است.  به اين ترتيب، در يك اتحاد به جاي پيوند خوني اعضا خانواده، تعداد افراد دخيل در امر توليد اهميت داشته اند.  در زبان فارسي نيز خانواده معناي خاندان، دودمان، اهل و عيال و خانه و اسبابخانه، خويشان دولت و ثروت، مخصوصا"  ثروت موروثي قابل حمل را مي دهد.  اطلاعات درباره ويژگي هاي خانواده در دوران قديم ايران  بسيار ناچيز است. به طور كلي اطلاعات حاكي از آن است كه  روابط خانوادگي در ميان اقشار بالا و مرفه جامعه، با اقشار پايين جامعه متفاوت بوده است. مثلا" زنان اشراف از هر نوع فعاليت توليدي به دور بوده اند. اما شركت زنان  روستايي و زنان طبقات پايين در فعاليت هاي توليدي مورد قبول بوده است. از چگونگي روابط خانوادگي به خصوص در ميان اقشار متوسط و پايين تر تقريبا" اطلاعات قابل توجهي  وجود ندارد.  گذشته از كتابهاي تاريخي كه بيشتر به شرح اتفاقات و وقايع با اهميت زندگي افراد مهم جامعه پرداخته است،  اطلاعات ديگر كه اكثر آنها مربوط به دوره قاجار است از طريق دو دسته منابع، قابل دسترسي است. دسته اول خاطرات،  زندگينامه، نوشته هاي بزرگان و اعضاي خانواده هاي سرشناس  درباري است كه عمدتا" حاوي اطلاعاتي در مورد زندگي  خانواده هاي اشراف و طبقات بالاي جامعه است. زندگي  خانوادگي اشراف به شرايط سياسي و اقتصادي آنها وابسته  بود و خانواده بيشتر از مفهوم خانواده، براساس روابط سياسي، اقتصادي شكل مي گرفت در نتيجه روابط ميان اعضاي  خانواده در خانواده هاي اشرافي با روابط خانوادگي افراد عادي جامعه تفاوت داشت خانواده هاي اشراف ايران به خصوص  به علت وجود چند همسري، داشتن صيغه و كنيزهاي فراوان با هيچ نوع خانواده ديگري قابل مقايسه نيست.  دسته ديگر كتابهايي هستند كه توسط خارجي ها نوشته  شده اند. مانند سفرنامه ها- كه بدون توجه به قصد اصلي  نويسنده- معمولا" حاوي مطالب جالبي هستند. زيرا آنچه كه  براي يك ايراني بديهي به نظر مي رسيد، به چشم يك مسافر خارجي عجيب و جالب بود. در برخي از اين سفرنامه ها مطالبي درباره زندگي توده مردم وجود دارد اما متاسفانه  از آنجا كه اكثر مسافران خارجي مردها بودند و زندگي  خانوادگي نيز جزئي از محرمات ايرانيان بود، حتي چگونگي  كسب اطلاعات هم مشخص نيست.  البته قدمت كتابهايي كه در زمينه اخلاق و يا در مورد " سياست اهل "به معناي خانواده نوشته شده است، به سده هاي  قبل از قاجار برمي گردد. با مطالعه اين كتابها تنها مي توان به الگوهاي ايده آل جامعه پي برد و به طور ضمني  دريافت كه احتمالا" عدول از ايده آل ها وجود داشته و براي تحكيم روابط صحيح و ايده آل، آن كتابها نوشته  شده اند. از جمله اين كتابها مي توان به قابوس نامه و كيمياي سعادت اشاره كرد كه حاوي دستورات اخلاقي و وظايف  زن- شوهر و والدين - فرزندان نسبت به يكديگر است و در مجموع نمايشگر چگونگي ارتباط آرماني اعضاي خانواده با يكديگر است. به نظر آنها اساس خانواده بيشتر معطوف به  حفظ مال و ادامه نسل مي باشد. اما در مورد نوع خانواده،  محل سكونت آنها، وابستگيشان به توليد اقتصادي و غيره  اطلاعاتي نمي دهد.  علاوه بر اين كتابها، مي توان به كتابهايي كه در مورد روستاها يا عشاير ايران دوره معاصر نوشته شده اند،  مراجعه كرد. در مورد زندگي خانوادگي عشاير- كه داراي  نوع خاصي از خانواده مي باشد- اطلاعات بيشتري موجود است.  اما در زمينه منوگرافي هاي روستايي هرچند كه معمولا" در مورد چگونگي بسياري از مراسم آنها مانند تولد، ازدواج،  مرگ و.. شرح داده شده است، ولي اشاره اي به اطلاعات  ضروري براي شناخت جزئيات روابط خانواده نمي شود.  ايران كشوري پهناور با شرايط اقليمي و خرده فرهنگ هاي  گوناگون است. همچنين، در طول تاريخ داراي اشكال متفاوت  حكومت، شرايط اقتصادي و اجتماعي بوده است.  گذشته از تفاوت هاي فوق، عوامل ديگري نيز بر شكل خانواده  ايراني تاثير گذاشته اند. مانند دگرگوني هاي جمعيتي  (دوره هاي رشد و كاهش جمعيت، اميد زندگي، مرگ و مير نوزادان و...)بازدهي زمين(به خصوص تاثير دگرگوني هاي  تكنولوژي در بازدهي زمين)شرايط زندگي در شهر و روستا،  نسبت جمعيت شهري به جمعيت روستايي، وجود گروه هاي حمايتي  از افراد چه در شهر و چه در روستا، وابستگي شهر به روستا از لحاظ مواد غذايي، وجود بازارهاي شهري، اصناف، نابودي  جمعيت در جنگ ها، اپيدمي ها، قحطي ها و... بررسي كليه  اين عوامل و تاثير آنها بر زندگي خانوادگي و مشخص شدن  روابط در خانواده هاي ايراني دوران قبل، تحقيقي است كه  تنها با فعاليت و همكاري جمعي از صاحبنظران امكان پذير است.  اولين سرشماري هاي مردمي كه در سال 1345 صورت گرفت، نشان  مي دهد خانواده هاي هسته اي، در شهر و روستا، درصد بالايي را به خود اختصاص داده اند. در سال 1345، 6/83 درصد خانواده هاي شهري و 5/84 درصد خانواده هاي روستايي  شامل خانواده هاي زن و شوهري، يعني زن و شوهر بدون فرزند يا فرزندان مجرد بوده اند. تنها 4/4 درصد خانواده شهري و 6 درصد خانواده هاي روستايي در برگيرنده زن و شوهر با فرزندان متاهل يا زن و شوهر با فرزندان متاهل و نوه ها بوده اند. در آن سال دگرگوني هاي اجتماعي و اقتصادي در ايران آن چنان شديد نبود كه بر شرايط خانوادگي چه در شهر و چه در روستا تاثير بگذارد. محتمل تر است كه در سال هاي  قبل از آن، نيز تنها در ميان افراد مرفه، شهري و روستايي  خانواده گسترده وجود داشته است.  * ازدواج و طلاق در ايران  - ازدواج: در آغاز، خانواده در ايران علاوه بر ابعاد توليدي، ساخت مصرفي و رسالت هاي سياسي و تربيتي هم داشته  است. انتخاب همسر، زمان و نحوه تشكيل زندگي مشترك  فرزندان جزو اختيارات پدران بود. در چنين جوامعي  ارزش هاي جمعي اصل و مرجع شناخته مي شد. لذا به هنگام  ازدواج نيز مصالح جامعه برخواست و منافع افراد پيشي  مي جست و ازدواج جوانان ابزار تامين خواست هاي جمعي بود.  ريش سفيدان و والدين و بزرگترها نمايندگان جامعه بودند.  تا چندي پيش براي جلوگيري از پراكندگي ثروت و يا حفظ پيوندهاي خويشاوندي، بعضي از خانواده ها فرزندان خود را به منظور ازدواج با يكديگر از طفوليت در نظر مي گرفتند.  اين نوع ازدواج هاي از پيش تعيين شده تا بدانجا پيش رفت  كه دامنه اختيارات آن به حيات بعد از زوجيت نيز كشيده شد.  حركت از مرحله انتخاب همسر، ما را به دگرگوني هايي سوق  مي دهد كه براساس آن افراد در تعيين سرنوشت شان حق  تصميم گيري و اظهارنظر مي يابند.  در گذشته به تناسب سني ميان زن و مرد كمتر توجه مي شد،  به طوري كه گاه يك دختر دوازده ساله با مردي كه سه برابر او سن داشت ازدواج مي كرد. در جامعه امروزي ايران، تناسب سني ميان زن و مرد مهم تلقي مي شود و معمولا" با ازدواج  زن و مردي كه تفاوت سني زياد دارند، مخالفت مي شود.  عليرغم پيشرفت وسايل حمل ونقل، قرابت مكاني هنوز هم  تاثير خود را بر همسرگزيني حفظ كرده است. اگر چه با گسترش محيطهاي ارتباطي پايگاه اجتماعي نيز بر همسر گزيني  تاثير دارد.  يكي از ويژگي هاي اصلي ازدواج در ايران، شيوع آن است.  رواج ازدواج به چند عامل بستگي دارد كه شدت تاثير آن در جوامع مختلف، متفاوت است. اين عوامل، در ايران عبارتند از: زندگي روستايي و نقش اقتصادي خانواده هاي روستايي،  سنن مذهبي به عنوان مشوق ازدواج و منع كننده تجرد،  سازمان خانوادگي(پدر سالاري در حال تحول)و روابط اجتماعي و معيارهاي اخلاقي.  بررسي هاي اخير نشان مي دهد كه 90 درصد زنان تا بيست  سالگي و 97 درصد تا پنجاه سالگي ازدواج كرده اند. اين  نسبت براي جامعه مردان به 95 درصد در چهل و پنج سالگي  مي رسد. عموميت ازدواج و پيش رسي آن نزد زنان در مقايسه  با مردان و روستائيان در مقايسه با شهرنشينان بيشتر است.  البته بايد اضافه شود كه قانون مدني ايران سن ازدواج  دختران را 15 سال و پسران را 18 سال تعيين كرده است.  - طلاق: به طور كلي اطلاعات در زمنيه طلاق اندك و گاه  متناقض است و آمارهاي ارائه شده در اين زمينه بدون تحليل  و صرفا" گزارش تعداد طلاق هاي سالانه است.  " روند تاريخي پديده طلاق نشانگر آن است كه هرچه از نظام  زمين داري دور و به نظام صنعتي و سرمايه داري نزديكتر مي شويم، امكان و فراواني طلاق افزايش مي يابد. بررسي  گزارش ها، تحقيقات و كتابهاي موجود در اين زمينه نشان  مي دهد كه فراواني طلاق در ايران، در مقايسه با كشورهاي  صنعتي و حتي برخي از كشورهاي جهان سوم و مسلمان نظير الجزاير، چندان بالا نيست ضمن اينكه دوگانگي وسيعي ميان  مناطق شهري(مخصوصا" تهران)و روستايي به چشم مي خورد.  طلاق در شهرهاي ايران بيش از دو برابر روستاهاست و در مواردي به 6/2 برابر مي رسد اين رقم از سال 1361 تا 1366 رو به كاهش نهاده است. چنان كه رقم 6/2(نسبت طلاق  شهر و روستا در سال 1361)به 3/2(در سال 1365)و 2(در سال 1366)رسيده است. شايد دليل اين كاهش، تغيير چهره  روستاهاي ايران و آشنايي با فرهنگ شهرنشيني باشد اگر چه  دلايل طلاق در روستاها و شهرها متفاوت است. " بررسي علل طلاق نشان مي دهد كه در بسياري از موارد، طلاق  فقط يك علت نداشته است مثلا" در حال حاضر، بالاترين درصد طلاق ها، به دليل عدم توافق اخلاقي كه خود موضوع بسيار پيچيده و قابل بحثي است، صورت مي گيرد اين عامل را مي توان ناشي از عوامل ديگري مانند فرهنگ زوجين، فقدان  امكانات مالي، سطح تحصيلات، مشكلات جنسي، فقدان رضايت از ازدواج و... دانست.  از ديدگاه نظري، سن، سطح تحصيلات، فاصله سني زياد بين زن  و مرد، نابرابري طبقاتي، اقتصادي، فرهنگي و تحولات سياسي  اجتماعي از عوامل موءثر در ميزان طلاق محسوب مي شوند.  همين طور به اهميت تصويب قوانين، اشتغال زنان و كسب استقلال اقتصادي اشاره شده است البته با توجه به درصد اشتغال زنان در ايران(9 درصد در سال 1370)به نظر نمي رسد اين عامل تاثير مهمي داشته باشد. اما وضع قوانين  مربوط به طلاق، در دو مقطع، در كاهش موارد طلاق تاثير محسوسي داشته است. چنانچه در سال 1346 با تصويب قانون  حمايت خانواده، موارد طلاق به طرز چشمگيري كاهش يافت كه  اين امر ناشي از سلب حق طلاق يك جانبه از مردان بوده است.  در سال 1370، طبق مصوبه مجلس شوراي اسلامي، هرگونه طلاق  (حتي توافقي)در محضرهاي "ازدواج و طلاق "ممنوع و مشروط به صدور حكم دادگاه گرديد. به دليل ايجاد مانع قانوني،  موارد طلاق در طي اين سال و سال هاي بعد كاهش يافت.  قانون مدني ايران، فسخ نكاح، يعني فسخ رابطه اي را كه بر اثر عقد دايم و يا عقد انقطاعي(براي مدت معين)به وجود آمده به سه صورت پذيرفته است. نخست به صورت فسخ نكاح،  يعني حقي كه در موارد خاص به هر يك از زوجين داده مي شود.  دوم فسخ عقد دايم و بالاخره بذل مدت در عقد انقطاعي.  قبل از تصويب و اجراي قانون حمايت خانواده، طلاق با خواست مرد و فقط در شرايط خاص با تقاضاي زن صورت مي گرفت،  زيرا در قانون مدني ايران، طلاق يك ابتياع است و برخلاف  عقد كه به توافق طرفين نياز دارد، عملي حقوقي و يك جانبه  است كه اعلام آمادگي شوهر براي اجراي آن كافي است.  بايد خاطرنشان كرد كه اسلام ضمن واگذاري حق طلاق به  مردان، براي حفظ مباني اخلاقي و سازمان جامعه مقررات  خاصي وضع كرده است كه با عنوان "موجبات حق فسخ "براي زن،  موضوع مواد 1123، 1125، 1127 و 1129 قانون مدني است. در بعضي موارد، قانون به زن حق تقاضاي طلاق هم داده است.  مانند غيبت شوهر، استنكاف شوهر از پرداخت هزينه زندگي زن،  عدم ايفاد حقوق واجبه زن، سوء معاشرت شوهر، ابتلاي شوهر به امراض مسري و غيرقابل علاج.  در نهايت اينكه زن مي تواند به موجب شرايط ضمن عقد، در مواردي حق تقاضاي طلاق را از آن خود كند. مثلا" هرگاه  شوهر زن ديگري بگيرد و يا ترك انفاق نمايد، يا به زن  سوءقصد كند و يا با سوءرفتار خود زندگي را غيرقابل تحمل  نمايد، زن مي تواند تقاضاي طلاق نمايد.  طبق قانون مدني ايران، طلاق چند نوع است. كه با توجه به  نوع اختلاف زن و شوهر و فرضيات طلاق، زن و شوهر مشمول  يكي از اقسام آن مي شوند(مواد 1057- 1104411471155 قانون مدني ايران). اين طلاق ها عبارتند از:  - طلاق رجعي كه در صورت درخواست مرد اجرا مي شود و مرد را ملزم مي كند كه تمام حقوق زن مثل مهر و نفقه را بپردازد و پوشاك و مسكن زوجه را براي صد روز تامين كند.  در اين مدت، مرد حق رجوع و برگشت دارد. در اين صورت،  طلاق باطل است.  - طلاق بائن كه در آن مرد حق رجوع ندارد.  - طلاق مبارات از انواع طلاق بائن است و آن در صورتي است  كه دو طرف به طلاق راضي باشند. در اين صورت، مالي كه زن  به شوهر مي بخشد، نبايد اضافه بر مهر باشد.  - طلاق خلع كه در صورت كراهت زن از شوهر در قبال بخشش  تمام يا كمتر يا بيشتر از حقوق خود، صورت مي گيرد كه در حال حاضر بيشترين درصد طلاق را به خود اختصاص داده است  (مركز مطالعات فرهنگي، وزارت دادگستري، 1368).  " معاونت امور فرهنگي و پيشگيري سازمان بهزيستي كشور" 
