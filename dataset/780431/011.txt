 " ن والقلم ومايسطرون...  " سوگند به قلم و آنچه مي نويسند"  * قرار است نشريات و مطبوعات در بيان مطالب آزاد باشند مگر آنكه مخل به مباني اسلام يا حقوق عمومي باشند.(1) * قرار هست رسالت مطبوعات روشن ساختن افكار عمومي و بالابردن سطح معلومات و دانش مردم باشد.(2) * و باز قرار است كه ركن چهارم دموكراسي، در ترويج و تبليغ فرهنگ اصيل اسلامي و گسترش فضائل اخلاقي تلاش كند.  (3) حالا به يمن پيروزي انقلاب اسلامي اين امانت ها به  مطبوعات سپرده شده اند ولي خوب است ميزان پاسخگويي  مطبوعات از يك سو و قانونمداران از ديگر سو مورد ملاحظه  قرار گيرد تا معلوم شود تا چه اندازه توانسته اند در چتر حمايت قانون به اين رسالت مهم بپردازند.  * مدير مسئول روزنامه ايران براساس شكوائيه ها چند ساعتي  بازداشت مي شود.  * مدير مسئول روزنامه آريا به علت نداشتن وثيقه مدتي  توقيف مي شود.  * مدير مسئول روزنامه نشاط پس از پاسخ گويي به پرسش هاي  قاضي دادگاه مطبوعات با ارايه وثيقه لازم آزاد مي شود.  * مدير مسئول روزنامه زن به دادگاه فراخوانده مي شود و روزنامه زن توقيف مي شود.  * 5 تن از اعضاي هيات منصفه دادگاه مطبوعات، به حكم قاضي  كنار گذاشته مي شوند.  * مدير مسئول روزنامه سلام به دادگاه ويژه روحانيت احضار مي شود و حكم توقيف روزنامه به او ابلاغ مي شود.  * مدير مسئول روزنامه صبح امروز چند بار براي پاسخ گويي  به قاضي دادگاه مطبوعات احضار مي شود.  * مدير مسئول روزنامه خرداد به دادگاه ويژه روحانيت  احضار مي شود و به پاره اي از پرسش ها پاسخ مي دهد.  * مدير صفحات داخلي روزنامه صبح امروز به عنوان گواه در دادگاه مطبوعات حضور مي يابد و طي يك بازجويي بازداشت  مي شود.  اينها نشان مي دهد كه اصحابمطبوعات بطور مرتب از سوي  مسئولان قضائي مورد تذكر و تنبيه واقع شده اند و در برابر اقدامهاي خود پاسخگو بوده اند، اما آيا از منظر قانون، قانونمداران نيز توانسته اند به امانت هاي خود پايبند باشند.  * قرار است طبق ماده 31 قانون مطبوعات، به جرايم  مطبوعاتي و همچنين جرايم سياسي غير مطبوعاتي بر طبق اصل  79 متمم قانون اساسي در دادگاه جنايي دادگستري با حضور هيات منصفه رسيدگي شود.  * قرار است طبق اصل 37 قانون اساسي، اصل بر برائت باشد و هيچ كس از نظر قانون مجرم شناخته نمي شود مگر اينكه در دادگاه صالح ثابت شود.  * قرار است طبق بند 3 اصل 156 قانون اساسي، قوه قضائيه  نظارتي بر حسن اجراي قوانين داشته باشد.  اميدواريم همچنان كه ركن چهارم دموكراسي توانسته با بيلان يك ساله خودپاسخگوي وظايف مطبوعاتي اش در نظام  جمهوري اسلامي ايران باشد قوه قضائيه نيز بتواند از عهده  اين امر مهم برآيد.  محمد اميري  1)اصل 24 قانون اساسي.  2)بند يك ماده دوم قانون مطبوعات.  3)بند چهار ماده دوم قانون مطبوعات. 
