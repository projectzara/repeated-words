 گروه علمي فرهنگي: نهمين اجلاس آكادمي اسلامي علوم با عنوان آموزش علوم و فن آوري در خدمت توسعه جهان اسلام از چهارم تا هفتم مرداد، در تهران برگزار مي شود.  دكتر سيد احمد معتمدي معاون فن آوري وزير فرهنگ و آموزش  عالي و رئيس سازمان پژوهشهاي علمي و صنعتي ايران ديروز در گفتگويي با خبرنگاران، هدف اين گردهمايي را ايجاد يك  شبكه اطلاع رساني براي تبادل اطلاعات علمي وفن آوري بين  كشورهاي اسلامي، شناخت توانمنديهاي علمي و فن آوري  متخصصان جهان اسلام و ايجاد فدراسيون همكاريهاي مراكز (آر. دي)با سرمايه گذاري سازمان كنفرانس اسلامي اعلام  كرد. وي گفت: در نهمين اجلاس آكادمي اسلامي علوم، مباحث  علوم پايه، علوم پزشكي، معارف اسلامي و فن آوري به صورت  مقاله يا ميزگرد مطرح مي شود. دكتر معتمدي افزود: در اين  اجلاس، علاوه بر مقالاتي كه توسط دانشمندان مسلمان خارجي  ارائه مي شود، جمهوري اسلامي با 5 مقاله و سخنراني در بخش علوم، 4 مقاله و سخنراني در معارف اسلامي و 3 مقاله  در بخش علوم پزشكي ويك ميزگرد مديريت فن آوري حضور دارد.  وي گفت: دو بخش علوم پزشكي و معارف اسلامي كه به  پيشنهاد جمهوري اسلامي در نهمين اجلاس آكادمي اسلامي  علوم گنجانده شده، ازاين پس دركنفرانسهاي آتي اين آكادمي  جاي خواهد داشت.  رئيس سازمان پژوهشهاي علمي و صنعتي ايران يادآورشد:  دراين گردهمايي 70 تن از انديشمندان مسلمان سراسر دنيا،  پروفسور روژه گارودي(از فرانسه)، دكتر لارتيز هولم نيلسن  (نماينده بانك جهاني)، دكتر عطاءالرحمن(رئيس كميته  همكاريهاي علمي و فن آوري)، دكتر بشير علي خلعت، توره  ومهسار(روساي بانك اسلامي)، پروفسور يورگن بيشوف(رئيس  مركز انتقال فناوري آسيا و اقيانوسيه)، دكتر علي كتاني  (ازمراكش)و دكتر جنيد زيدي(مدير اجرايي كميته علمي و فن  آوري حفظ توسعه جنوب)حضور دارند.  وي افزود: حداقل 10 انديشمند ايراني به عنوان اعضاي  دائمي اين فرهنگستان معرفي مي شوند.  دكتر معتمدي گفت: نهمين اجلاس آكادمي اسلامي علوم با شركت ميهماناني ازكشورهاي فرانسه الجزاير، آذربايجان،  روسيه، بنگلادش، آمريكا، انگلستان، مصر و اندونزي، عراق،  اردن، مالزي، اسپانيا، مراكش، پاكستان، عربستان سعودي،  سنگال، سودان، تونس، تركيه، تركمنستان، ازبكستان، كويت و جمهوري چچن برگزار مي شود.  وي يادآوري كرد: سازمان پژوهشهاي علمي و صنعتي ايران،  با همكاري وزارت فرهنگ و آموزش عالي و سازمان فرهنگ و ارتباطات اسلامي، فرهنگستان علوم و علوم پزشكي كشور برگزاري نهمين اجلاس آكادمي اسلامي علوم را برعهده دارد. 
