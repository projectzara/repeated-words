 معاون آموزشي وزارت فرهنگ و آموزش عالي، خواستار شناسايي و معرفي بانيان اصلي حادثه كوي دانشگاه شد گروه علمي فرهنگي: ارتقاي جايگاه علم، تحقيق و فن آوري،  تبديل وزارت فرهنگ و آموزش عالي به وزارت علوم، تحقيقات  و فن آوري، خودگردان كردن دانشگاهها در انجام امور،  ارتقاء كيفيت، اصلاح شاخص ها، توسعه كمي و ايجاد نظام  استاندارد آمار و اطلاعات محورهاي اصلي برنامه سوم توسعه  آموزش عالي كشور را تشكيل مي دهند.  به گزارش خبرنگار اعزامي همشهري از اروميه، دكتر جعفر توفيقي معاون آموزشي وزارت فرهنگ و آموزش عالي، صبح  ديروز(چهارشنبه 30 تيرماه)طي سخناني در مراسم آغاز به  كار بيست وسومين گردهمايي معاونان آموزشي دانشگاهها و موءسسات آموزش عالي با اعلام اين مطلب، افزود: جهت گيري  اصلي برنامه پيشنهادي وزارت فرهنگ و آموزش عالي كه طي  روزهاي آينده به هيات دولت و سپس به مجلس شوراي اسلامي  تقديم مي شود، توجه ويژه به جايگاه علم، تحقيق و فن آوري  و ايجاد يكپارچگي و هماهنگي مربوط به سياست هاي توسعه  علوم و تحقيقات و فن آوري است.  وي افزود: اين برنامه قصد دارد تا با ايجاد شوراي عالي  علوم، تحقيقات و فن آوري به رياست رئيس جمهوري، جايگاه  اين مقوله مهم را به سطح بالاترين مسئولان و تصميم سازان  نظام ارتقا دهد، تا شاهد تحولي جدي در نظام آموزش عالي  كشور باشيم.  وي با اشاره به نتايج مطالعات انجام شده بر روي 20 كشور جهان گفت: تمامي كشورهاي ياد شده كه داراي مشتركاتي با كشور ما بوده و طي يك يا دو دهه اخيرموفق به توسعه  اقتصادي و تكنولوژيك جهش بار شدند، بدون استثناء توسعه  علم فن آوري را در راس برنامه هاي خود قرار داده اند و لذا در همين راستا، پيش بيني شده است كه وزارت فرهنگ و آموزش عالي در برنامه سوم توسعه، به وزارت علوم، تحقيقات  و فن آوري تبديل شود تا بتواند منشاء تحولات عمده اي در اين زمينه باشد.  دكتر توفيقي كاهش امور تصدي گري در وزارت فرهنگ و آموزش  عالي را از جمله ديگر محورهاي برنامه سوم توسعه دانست و اظهار داشت: قصد داريم كه با تقويت هيات هاي امناء،  شوراهاي دانشگاه و گروههاي آموزشي بخش عمده اي از وظايف  اجرايي وزارتخانه را به دانشگاهها بسپاريم و وظيفه اصلي  وزارت فرهنگ و آموزش عالي را در انجام ماموريت هاي جديد تحقيق و فن آوري در گستره ملي تعريف كنيم.  وي در ادامه گفت: در برنامه تدوين شده، ارتقاي كيفي  آموزش عالي از طريق اصلاح فرآيندهاي تصميم گيري و سپردن  بخشي از وظايف شوراهاي برنامه ريز به دانشگاهها، اصلاح  شاخص هاي آموزش عالي مانند نسبت استاد به دانشجو، سرانه  كتاب و..، توجه به استعدادهاي درخشان و استانداردكردن  خروجي هاي دانشگاه(از طريق برگزاري آزمون هاي ملي  استاندارد)مدنظر قرار گرفته كه در صورت تصويب اجرا مي شود.  معاون آموزشي وزير فرهنگ و آموزش عالي، همچنين افزود: در اين برنامه، توسعه كمي دوره هاي كارشناسي، زياد مورد توجه قرار نگرفته، اما در مقابل تقويت آموزش هاي عالي  آزاد و دوره هاي علمي - كاربردي در مقطع كارداني موردنظر قرار گرفته است.  وي در پايان، طراحي و ايجاد نظام استاندارد آمار و اطلاعات در وزارت فرهنگ و آموزش عالي را از جمله  برنامه هاي آينده اين وزارتخانه اعلام كرد و گفت: عدم  دسترسي به آ مار و اطلاعات مدون و مستند و به روز يكي از مشكلات آموزش عالي كشور است كه به زودي با استانداردسازي  اطلاعات و آمار، گردآوري و پردازش اطلاعات به طور خودكار رفع خواهد شد.  به گزارش خبرنگار ما معاون آموزشي وزير فرهنگ و آموزش  عالي در آغاز سخنان خود، از وقايع اخير دانشگاه تهران به  شدت اظهار تاسف و تاثر كرد و گفت: متاسفانه براي اولين  بار در نظام جمهوري اسلامي، حريم مقدس دانشگاه مورد هجوم  انسان هايي غيرمسئول و بي توجه قرار گرفت و لطمه بزرگي  به غرور ملي و ديني دانشجو، استاد و دانشگاهي وارد شد.  وي سپس خواستار شناسايي به موقع عوامل اصلي و معرفي آنها به جامعه شد و گفت: اميدواريم با شناسايي بانيان اصلي  اين حركت، از اثرات سوء ا ين حادثه كاسته شود.  گفتني است پيش از سخنان دكتر توفيقي، دكتر حبنقي رئيس  دانشگاه اروميه نيز طي سخناني تاسف خود را از شكسته شدن  حريم علم و دانشگاه ابراز داشت و گفت: بي شك تمامي آحاد دانشگاهي انتظار دارند كه حرمت دانشگاه به عنوان محل  توليد علم حفظ شود.  وي ضمن ارائه گزارشي از وضعيت فعلي دانشگاه، ايجاد مركز تحقيقاتي" آرتميا" در دانشگاه اروميه را از جمله  فعاليت هاي جديد دانشگاه ذكر كرد. 
