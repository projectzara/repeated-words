   سطح ايمني در راه آهن طي يك سال گذشته بهبود چشمگيري  داشته است  گروه اقتصادي: وزير راه و ترابري روز گذشته در سومين  همايش ارتقاء ايمني و پيشگيري از سوانح در راه آهن گفت:  بالاترين مزيت راه آهن در شبكه حمل ونقل ايمن بودن است.  مهندس محمود حجتي در اين همايش درباره ضريب ايمني ساير رشته هاي حمل و نقل افزود: مسائل ايمني در حمل ونقل  هوايي و دريايي به دليل وجود مقررات يكسان بين المللي و حساسيت ويژه اين رشته ها به دقت تعقيب مي شود.  وي حمل و نقل جاده اي را پرخطرترين بخش شبكه حمل و نقل  ذكر كرد و افزود: بيشترين خسارات انساني و مادي كه  متاسفانه روزبه روز به ابعاد وسعت آن در كشور افزوده  مي شود، مربوط به حمل و نقل جاده اي است.  وي افزود: در 85 درصد حوادث رانندگي علل بروز حادثه  عوامل نرم افزاري از قبيل مقررات راهنمايي ورانندگي،  آموزش ناكافي رانندگان و نبود هماهنگي بين ناظرين بر اجراي مقررات است.  وزير راه و ترابري تاكيد كرد: وضعيت نابسامان حمل و نقل  جاده اي قابل قبول نيست و به هماهنگي جدي بين دستگاههاي  مربوطه نياز دارد تا مانع از رشد شتابان سوانح جاده اي  شود.  وي در پاسخ به سئوال خبرنگار ما درباره ورود تجهيزات  جديد به اين سيستم گفت: يكي ديگر از مسائل مطرح در راه آهن مجهزكردن خطوط به سيستم مركز كنترل است كه  متاسفانه هنوز بخش عمده اي از كارها به صورت راهبري و دستي هدايت مي شود كه اين مسئله تاثير زيادي در راهبري و سرعت سيستم ما دارد.  رحمان دادمان مديرعامل راه آهن جمهوري اسلامي ايران در ادامه اين برنامه گفت: سطح ايمني در راه آهن طي يكسال  گذشته بهبود چشمگيري يافته است و به جز موارد خروج از خط متوسط ضريب ايمني شبكه راه آهن ايران از ساير اعضاي  اتحاديه بين المللي راه آهن بالاتر است.  وي افزود: براي ارتقاي ايمني راههاي ريلي كشور، 23 گروه  كاري در قالب ستادي به اين منظور مشغول بررسي عوامل  ايجاد سانحه ها و روش هاي مقابله و پيشگيري حوادث هستند كه براي حفظ و افزايش سطوح ايمني شبكه حمل و نقل ريلي،  افزايش سرعت و بالابردن حجم نقل و انتقال از برنامه هاي  آينده براي تقويت اين شبكه است.  وي در ادامه درباره نقش رسانه ها در ايمني گفت: از مسائل  مهم در رابطه با ايمني ارتباطي است كه قطار در اين مورد با حاشيه نشين هاي خط دارد كه به دو صورت سنگ پراني و برخورد قطار با عابر پياده در حين حركت سريع قطار است كه  پيش مي آيد.  وي در خاتمه گفت: رسانه ها مي توانند بزرگترين نقش را در آگاه كردن مردم داشته باشند و از اين لحاظ نقش موءثري را در رابطه با ارتقاي سطح ايمني ايفا كنند.  در ادامه اين مراسم از ريزعلي خواجوي دهقان فداكار كه در 37 سال پيش با عمل انسان دوستانه خود از ايجاد سانحه اي  جلوگيري كرد و جان مسافران قطار را نجات داد تقدير شد.  داستان دهقان فداكار كه نام اصلي او" ازبر علي "است در كتاب درسي سوم دبستان نگاشته شده كه در نزديكي ايستگاه  قطار شيخ صفي در محدوده شهر ميانه كه يكي از كوهستاني ترين مسيرهاي راه آهن به شمار مي رود در يك شب سخت زمستاني با آتش زدن لباس خود جان عده اي از مسافرين  قطار را نجات داد.  دهقان فداكار در پاسخ به سئوال خبرنگار ما كه احساس او را در آنزمان پرسيد گفت: من به خاطر اين قدرداني كه توسط مسئولين از من به عمل آمده بسيار خوشحالم و همچنين از آقاي خاتمي رياست جمهوري خيلي متشكرم زيرا ايشان گفته  بودند كه هر روستايي كه من در آنجا زندگي مي كنم بايد برق بكشند.  در خاتمه مراسم تجليل از اين مرد فداكار مبلغ 664 هزار تومان از طرف ايرانيان خارج از كشور و 2 عدد سكه  بهارآزادي و يك مدال تقدير از طرف وزارت راه و ترابري به  او اهداء شد و براي تامين زندگي آينده او قرار شد كه  خادمي مسجد ميانه به او سپرده شود.  ريزعلي خواجوي 70 سال دارد و داراي 8 فرزند- 5 پسر و 3 دختر- است كه 4 تن از پسرانش در تهران زندگي مي كنند. 
