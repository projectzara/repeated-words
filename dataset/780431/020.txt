 گروه اقتصادي: با عرضه ذخيره مطمئن مرغ وارداتي و مازاد توليد داخلي به بازار مصرف، قيمت گوشت مرغ طي روزهاي  آينده كاهش مي يابد.  مهندس عبدالحميد فقيه قائم مقام مدير كل طيور وزارت  جهادسازندگي ديروز در گفت وگو با خبرنگار ما از تصميم  جديد دولت در خريد مازاد توليد در فصول افزايش عرضه گوشت  مرغ خبر داد و گفت: با عرضه انبوه مرغ گوشتي در اواخر مرداد و شهريورماه كه پيش ازاين جوجه ريزي شده است  پيش بيني مي شود قيمت گوشت مرغ روند معقول پيدا كند و اين روند زماني تكميل خواهد شد كه دولت نيز به ميدان  بيايد و با خريد مازاد توليد كنترل قيمت را در شرايط بحراني در دست بگيرد.  وي با اشاره به اينكه علت اصلي افزايش قيمت گوشت مرغ  تغيير نرخ ارز از شناور به واريزنامه اي مي باشد گفت:  ارز واريزنامه اي متاثر از ارز آزاداست كه معادل 800 تومان مي باشد و 70 درصد دان وارداتي بر مبناي همين ارز تهيه و در اختيار مرغداران قرار مي گيرد.  افزايش قيمت ارز در بازار آزاد بر روي قيمت گوشت مرغ نيز تاثير مي گذارد و اين يك روند طبيعي است كه  اجتنابناپذير است.  مهندس فقيه ميانگين قيمت هر كيلو مرغ زنده را طي چهارماه  گذشته 580 تومان و مرغ مصرفي را 880 تومان اعلام كرد و گفت: با وضعيت فعلي و افزايش قيمت ارز واريزنامه اي  دست كم مرغ زنده 650 تومان و مرغ مصرفي 930 تومان بايد در اختيار مصرف كننده قرار گيرد تا توليد كننده فقط بتواند سرپا بايستد و از گردونه توليدكنندگان مرغ خارج  نشود.  وي با اشاره به اينكه سود عادلانه هر توليد كننده مرغ  دست كم بايد 7 تا 8 درصد باشد تا رغبت براي توليد داشته  باشد گفت: با اين محاسبه اكنون بايد قيمت مرغ كيلويي 927 تومان در اختيار مصرف كننده قرار گيرد كه اگر فراتر از اين قيمت عرضه شود ناشي از نقش دلالان، واسطه گران و حاشيه بازاريابي است كه بايد دولت با پرداخت يارانه به  اقشار آسيبپذير اين نقش پذيري دلالان را به حداقل ممكن  برساند.  مهندس فقيه از طرح جديد تنظيم بازار با پرداخت يارانه  دولت به اقشار آسيبپذير خبر داد و گفت 21 ميليون و 400 هزار نفر در كشور مستحق دريافت يارانه هستند و براي  اينكه اين افراد از چرخه مصرف گوشت مرغ خارج نشوند بايد دولت از طريق يارانه اين ماده پروتئيني را در اختيار اين  افراد قرار دهد، اين كار ضمن آنكه كنترل دولت بر بازار مصرف را محسوس تر مي كند، اين ضمانت را براي  توليدكنندگان فراهم مي آورد كه در مواقع حساس محصول  توليدي بر روي دست آنها نخواهد ماند.  محمد يوسفي مدير عامل اتحاديه مرغ گوشتي نيز به خبرنگار ما گفت: تغيير تبديل ارز شناور به واريزنامه اي مشكلات  زيادي براي توليدكنندگان مرغ گوشتي فراهم آورده تا جايي  كه از سال گذشته تاكنون به واسطه همين مشكل 40 درصد مرغداري ها به علت نداشتن نقدينگي تعطيل شده اند.  وي بروز بيماري آنفلوانزا و تغيير نرخ ارز را دو عامل  اساسي در خارج شدن مرغداري ها از گردونه توليد برشمرد و گفت: اگر قيمت مرغ هر كيلو 1100 تا 1200 تومان عرضه شود براي توليد كننده مقرون به صرفه است در غير اين صورت  رغبت و اشتياق توليد كننده كاهش يافته و روز به روز بر تعداد كساني كه از گردونه توليد خارج مي شوند اضافه  خواهد شد.  يوسفي در پايان از دولت خواست مسئوليت مربوط به توليد و توزيع مرغ، ذخيره سازي و تامين نهاده ها را بر عهده يك  وزارتخانه بگذارد تا در شرايط بحراني هر كدام تقصير را به گردن ديگري نيندازد.  خبرنگار ما همچنين از فروشگاه هاي عرضه مرغ در سطح شهر تهران با خبر شدكه ديروز در مقايسه با روز قبل از آن  " سه شنبه "قيمت مرغ در هر كيلو 70 تومان كاهش يافت و از قرار هر كيلو 1030 تومان عرضه شد. با پيش بيني مدير كل  طيور وزارت جهادسازندگي و اهرم هاي حمايتي كه دولت در دست تهيه دارد اين اميدواري به چشم مي خورد كه قيمت مرغ  در روزهاي آينده كاهش پيدا كند. 
