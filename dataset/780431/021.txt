 گروه اقتصادي: معاون خدمات صادراتي و بازاريابي مركز توسعه صادرات ايران اعلام كرد به علت ضعف فرهنگ بيمه اي  در ميان صادركنندگان در جهت استفاده صحيح و به موقع از پوششهاي مناسب بيمه هاي رايج در سطح بين المللي، سالانه  بخش قابل توجهي از منابع ارزي كشور دچار خسارت مي شود.  وي اضافه كرد: صادركنندگان با استفاده موءثر و كارآمد از خدمات بيمه اي مي توانند با امنيت خاطر بيشتري در عرصه  رقابت بازارهاي جهاني وارد شوند زيرا پوشش بيمه اي مناسب ريسك(خطرپذيري)فعاليتهاي اقتصادي صادركنندگان را به  نحو قابل ملاحظه اي كاهش مي دهد.  معاون خدمات صادراتي افزود: مركز خدمات صادراتي با جاي  دادن دو شعبه فعال از شركت بيمه صادرات و سرمايه گذاري و يك شركت بيمه درخود سعي دارد زمينه لازم براي استفاده  كارآمد از صنعت بيمه در بخش صادرات غيرنفتي را فراهم  سازد. همچنين صندوق ضمانت صادرات نيز در بعد صدور انواع  ضمانت نامه هاي رايج در سطح جهان براي تضمين خسارات  صادركنندگان در مركز خدمات صادراتي فعال است.  وي اضافه كرد براساس مصوبه شورايعالي بيمه بيمه نامه هاي  صادراتي و ترانزيت كالا به صورت ريالي با 45% تخفيف و بيمه نامه هاي ارزي صادرات و ترانزيت كالا با 65% تخفيف  صادر مي شود و نمايندگي هاي شركت هاي بيمه در مركز خدمات  صادراتي در مورد كالاهاي ترانزيت خارج از مرزهاي ايران  با نرخهاي رقابتي بين المللي عمل مي كنند.  وي اعلام كرد: مركز توسعه صادرات ايران در نظر دارد كليه  نمايشگاههايي را كه براي توسعه صادرات غيرنفتي در داخل و خارج كشور برگزار مي شود و كالاهاي ارسالي براي عرضه و بازاريابي در اين نمايشگاهها را از طريق شركت هاي بيمه  مستقر در مركز خدمات صادراتي تحت پوشش مناسب بيمه اي  قرار دهد. 
