 گروه اقتصادي: آقاي "يانگ جانگ كيو" رئيس گروه دوستي  پارلمان كره جنوبي صبح ديروز با مهندس زنگنه وزير نفت  كشورمان در تهران ديدار و گفتگو كرد.  در اين ديدار رئيس هيات كره اي با ابراز خرسندي از حضور در ايران توسعه روابط و همكاريهاي اقتصادي و صنعتي بين  دو كشور را بسيار بااهميت توصيف كرد. وي با اشاره به  تشكيل سومين كميسيون مشترك اقتصادي ايران و كره كه در آينده نزديك برگزار مي شود، اظهار اميدواري كرد كه  مذاكرات اقتصادي و نفتي دو كشور در اين كميسيون به  تفاهمات مثبتي منجر شود.  به گزارش روابط عمومي وزارت نفت در اين ديدار مهندس  زنگنه وزير نفت كشورمان نيز با اشاره به زمينه هاي  فراوان همكاريهاي دو كشور روند مشاركت شركت هاي كره اي  را در طرح هاي توسعه اي صنعت نفت ايران مثبت ارزيابي كرد و اين گونه همكاري ها را عامل نيرومندي براي بسط و تحكيم  مناسبات دو كشور دانست. 
