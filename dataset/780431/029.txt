 آزمون سراسري، فصلي تازه بربال آرزوها(بخش پاياني)    * دهها سال است كه تحصيلات عاليه براي جامعه و خانواده  به صورت معيار ارزش و اعتبار بخشيدن به فرد درآمده است  * يك كارشناس: بايد با ايجاد موءسسه هاي توانمند آموزشي و تقويت ارتباطات اجتماعي، حس خلاقيت را در جوانان تقويت  كرد اشاره: آزمون سراسري دانشگاهها و مراكز آموزش عالي يك محك  است براي جواناني كه پس از سال ها تحصيل در دوره هاي  ابتدايي، راهنمايي و متوسطه علاقه مند ورود به دوره  آموزش عالي مي باشند. اين روشي است كه از سال ها پيش  برقرار بوده است. در خلال ساليان اخير مسئولان وزارت  فرهنگ و آموزش عالي و سازمان هاي وابسته به آن از جمله  سازمان سنجش آموزش كشور كوشيده اند با رفع كاستي ها و موانع، آزمون سراسري را به يك ميدان رقابت مطلوب براي  داوطلبان ورود به دانشگاهها و مراكز آموزش عالي تبديل  كنند، اما با اين وجود هنوز مشكلاتي در اين زمينه وجود دارد كه با برطرف ساختن آنها مي توان فرصت هاي بيشتر و بهتري براي علاقه مندان ورود به دوره آموزش عالي فراهم  ساخت. از جمله مي توان ساز و كارهاي مناسبتري براي  تحويل دفترچه آزمون، ثبت نام، توزيع كارت، انتخاب حوزه هاي امتحاني و برگزاري آزمون سراسري مهيا كرد و در سطح كلان، رشته هاي دانشگاهي را به تناسب نيازهاي كشور گسترش داد. بخش پاياني گزارشي را كه در همين زمينه تهيه  شده است مي خوانيد.  در سال 1373 شمار شركت كنندگان در آزمون سراسري  دانشگاهها و مدارس عالي كشور يك ميليون و 112 هزار نفر بود از اين تعداد 138 هزار و 468 نفر در دانشگاهها پذيرفته شدند. همچنان كه در شماره نخست اين گزارش اعلام  شد، امسال شمار داوطلبان شركت در آزمون سراسري دانشگاهها و مدارس عالي كشور به بيش از يك ميليون و 460 هزار نفر رسيد كه 300 هزار نفر از تعداد داوطلبان تحصيلات عاليه  در سال 1373 بيشتر است. در اينجا دو پرسش اساسي مطرح  مي شود، نخست اينكه، آيا بهترين ها از لحاظ دانش و استعداد در آزمون سراسري پذيرفته مي شوند و ديگر آنكه،  با توجه به افزايش شمار دانشجويان در مقايسه با سال هاي  گذشته براي جذب فارغ التحصيلان آينده دانشگاهها و مدارس  عالي چه تدبيرهايي بايد انديشيده شود.  اگر با عده قابل توجهي از داوطلبان آزمون سراسري  دانشگاهها و مدارس عالي كه در سال هاي گذشته موفق به  ورود به دانشگاه نشده اند سر گفت وگو را باز كنيم و از آنها علت عدم موفقيتشان را بپرسيم، بسياري از اين شكست  با ناباوري ياد مي كنند و معتقدند كه از هر حيث براي  قبولي واجد شرايط بوده اند. يك روانشناس در اين زمينه  مي گويد: اضطراب ناشي از هيجانات شديد جلسات آزمون سبب مي شود كه عده قابل توجهي از داوطلبان عليرغم آمادگي  قبلي در آن لحظه ها موفق به پاسخگويي به پرسش ها نشوند.  به همين علت توصيه مي شود كه محيطهاي برگزاري آزمون  سراسري سرشار از آرامش و اعتدال باشد تا باعث بروز اضطراب در امتحان دهندگان نشود. اين روانشناس مي افزايد:  اضطراب در ميان داوطلباني كه به هر دليل آمادگي پذيرش آن  را دارند حتي ساعت ها قبل از ورود به جلسه آزمون آغاز مي شود زيرا اين قبيل افراد بارها و بارها، صحنه امتحان  و پاسخگويي به سئوالات را نزد خود مجسم مي كنند و به  اصطلاح در ذهن آنها به صورت تصورات ثابت درمي آيد و اغلب نيز ناكامي را در ذهن تداعي مي كنند و همين باعث دلشوره،  ترس و كاهش آمادگي آنها مي گردد. به همين علت لازم است  افراد به هنگام برگزاري هر نوع امتحاني، اولا" ذهن خود را از تصورات منفي پاك كنند. ثانيا" تصويرهايي از موفقيت  را به ذهن بياورند اين روش در مورد ورزشكاران نيز صادق  است. به عنوان مثال اگر يك ورزشكار در جريان عمليات  ژيمناستيك تمركز فكري كافي نداشته باشد با تصور منفي و احتمال شكست، در حركات بعدي ناكام مي ماند.  اين كارشناس خاطرنشان مي كند دستگاههاي ذيربط براي آنكه  حقي از يك داوطلب مستعد اما حساس ضايع نشود، بايد در زمانبندي و اعلام مراحل مختلف برگزاري آزمون از قبيل  واگذاري دفترچه، دادن كارت، تعيين محل برگزاري آزمون و مراقبت هاي سر جلسه دقت كافي به عمل بياورند تا باعث  اضطراب داوطلبان نشوند. به گفته وي حتي جابجايي مكان  برگزاري آزمون، كه نمونه آن در آزمون سراسري امسال در يكي از حوزه ها پيش آمده بود، مي تواند باعث اوج گيري  هيجانات منفي و اضطراب در داوطلبان شود و آمادگي آنها را براي انجام امتحان كاهش دهد.  " صادقيان "دبير بازنشسته كه بارها در جلسات آزمون سراسري  دانشگاهها حضور داشته و با توزيع كنندگان جزوات حاوي  سئوال ها و پاسخنامه ها همكاري كرده است، مي گويد: به  تجربه ثابت شده كه داوطلب آزمون اگر در همان لحظه هاي  نخست با جزوات مبهم، مخدوش و ناقص مواجه شود، تا آخر جلسه دچار احساس منفي و سرخوردگي مي شود. بنابراين لازم  است اين قبيل جزوه ها با دقت كافي تهيه و چاپ شوند تا داوطلبان به راحتي بتوانند، با خواندن سئوالات و رجوع به  پاسخنامه يا فضايي كه براي پاسخ در نظر گرفته شده به  پاسخگويي بپردازند. حتي فراتر از اين معتقدم كه  آموزه هاي لازم با استفاده از مباني روانشناسي و فنون  پاسخگويي به سئوالهاي در قالب كتابهاي ساده و ارزان، در اختيار جوانان قرار گيرد زيرا هر قدر ما زمينه را براي  ايجاد فرصت هاي برابر براي داوطلبان آزمون سراسري فراهم  كنيم، به حفظ حقوق آنان بيشتر كمك كرده ايم. " آينده و اشتغال  با توجه به درصد كم پذيرفته شدگان در دانشگاهها و مدارس  عالي هر سال انبوهي از جوانان علاقه مند به تحصيلات  دانشگاهي، به اصطلاح پشت كنكور مي مانند. گو اينكه  بسياري از اين پشت كنكوري ها مي توانند با فراگيري فنون  و مهارت هاي گوناگون زودتر جذب بازار كار شوند و آن قبول  شده در آزمون، ممكن است بعد از چهار سال درس خواندن براي  يافتن شغل هنوز در آغاز راه باشد اما به اين دليل كه  عبور از سد آزمون سراسري، به عنوان يك ارزش در ميان  خانواده ها و جامعه جا افتاده است، عدم موفقيت در عبور از اين سد حس سرخوردگي و افسردگي را دامن مي زند. بهرحال  مي توان در سال آينده براساس تجربه و راهكارهاي مناسب،  راههاي ديگري را به جاي كشاندن بيش از 5/1 ميليون جوان  به باريكه حساس و گذرگاه نفس گير آزمون سراسري جست وجو كرد.  بسياري از دانش آموختگان دانشگاهها و مدارس عالي براين  باورند كه، تشكيلات متمركزي براي هدايت شغلي اين قبيل  فارغ التحصيلان وجود ندارد و منظور آن مركزي است كه ضمن  برآورد مراكز كار، فهرست كاملي از جويندگان كار نيز در اختيار داشته باشد و در اين زمينه پاسخگوي  فارغ التحصيلان مراجعه كننده باشد. البته، وزارت كار و امور اجتماعي در اين زمينه، خدماتي را انجام مي دهد، اما آن خدمات جوابگوي اين قبيل دانش آموختگان نيست و بيشتر جويندگان مشاغل فني و حرفه اي را پوشش مي دهد. ايجاد يك  مركز اطلاع رساني به فارغ التحصيلان دانشگاهها و مراكزعالي كه به صورت حلقه واسط ميان موءسسات و سازمان ها و جويندگان از كار عمل كند، ضروري به نظر مي رسد. نظير اين قبيل مراكز در بسياري از كشورهاي اروپايي، ژاپن و ايالات متحده آمريكا وجود دارند.  " حسين فارسياني "دانش آموخته رشته علوم اجتماعي درباره  تجربه هايي كه در زمينه يافتن كار داشته است مي گويد:  يكي از مشكلاتي كه در زمينه اشتغال فارغ التحصيلان  دانشگاهها و مراكز آموزش عالي وجود دارد، اين است كه  رشته هاي دانشگاهي ما بر مبناي نيازهاي كشور به وجود نيامده است. اگر چنين محاسباتي به طور موقت صورت گرفته،  تحولات و پيامدهاي بعدي آن محاسبات را برهم زده است. به  عنوان مثال به تناسب برنامه هاي اول و دوم توسعه،  رشته هاي دانشگاهي به ويژه در زمينه هاي فني، عمراني به  سرعت گسترش يافت. اما بعدها كه روند توسعه اقتصادي دچار محدوديت هايي شد، پيش بيني ها در زمينه جذب فارغ التحصيلان دانشگاهها به بازار كار تحقق نيافت.  بنابراين بايد اين قبيل محاسبات و پيش بيني ها در چارچوب برنامه ريزي پايدار انجام شود و از پشتوانه كافي  برخوردار باشد. همچنين رشته ها با در نظر گرفتن نياز كشور در دانشگاهها گسترش پيدا كنند.  از قبولي تا ثبت نام  در آينده نزديك، اسامي قبول شدگان آزمون سراسري  دانشگاهها و مراكز آموزش عالي كشور اعلام خواهد شد هر سال در چنين موقعيتي، مشكلاتي از قبيل انطباق نام رشته  با كد داوطلب، اولويت بندي رشته هاي انتخابي و غيره...  بروز مي كند و ظاهرا" توضيحاتي كه نشريات و آگاهي  نامه هاي مركز سنجش آموزش كشور و يا دانشگاههاي غير دولتي در اين زمينه ارايه مي كنند، چندان پاسخگو نمي باشد. توقع اين است كه امسال از اين طريق  اطلاع رساني كافي انجام شود تا قبول شدگان آزمون سراسري  برپايه همين اطلاعات بتوانند براي آينده خود تصميم  بگيرند.  سفارشي به خانواده ها يك ميليون و 460 هزار داوطلب كنكور سراسري دانشگاهها و مراكز آموزش عالي رقم قابل توجهي را تشكيل مي دهند و همين جمعيت بزرگ، انتظار هيجان انگيزي را تا زمان اعلام  نتايج آزمون سراسري دانشگاهها به خانه ها برده است. با توجه به ظرفيت دانشگاهها و تعداد شركت كنندگان، بخش قابل  توجهي از اين جمعيت به دانشگاه راه نخواهند يافت و اين  يك رخداد طبيعي و قابل پيش بيني است اما خانواده ها بايد دقت كافي داشته باشند تا از نتايج اين مسابقه بزرگ  بر فرزندشان كه ممكن است در زمره قبول شدگان نباشد خرده  نگيرند و به او مجال بدهند تا براي آزمون هاي ديگر نيرو و روحيه كافي داشته باشد و علاوه بر اين استعداد و ذوق  خود را در ساير زمينه ها بيازمايد. قبول شدن پسر يا دختر همسايه يا فاميل نبايد موجبي براي سرزنش فرزند يا فرزندان ما باشد. جوانان در حال تجربه كردن هستند و هرگز نبايد عرصه را در اين ميدان تجربه بر آنها تنگ كنيم.  رخدادها...  در ادامه درج رخدادهاي مربوط به آزمون سراسري، كه به نقل  از خبرگزاري جمهوري اسلامي در شماره نخست اين گزارش درج  كرديم، دو رويداد ديگر را از نظرتان مي گذرانيم.  * 23 درصد افزايش  رييس آموزش و پرورش بيرجند گفت: تعداد شركت كنندگان در آزمون ورود به دانشگاهها در بيرجند نسبت به پارسال بيش  از 23 درصد افزايش داشت. به گفته وي 6900 نفر در بيرجند در آزمون ورودي دانشگاهها شركت كردند.  وي تعداد شركت كنندگان پارسال در اين آزمون را 5593 نفر ذكر كرد.  او گفت: تعداد زنان شركت كننده در اين آزمون بيش از 16 درصد افزون برتعداد مردان بود ديمه ور افزود3718 زن و 3182 مرد در چهار گروه آزمايشي آزمون سراسري در سطح 21 حوزه امتحاني بيرجند حضور داشتند.  * آزمون سراسري در امارات و قطر همزمان با برگزاري آزمون سراسري ورودي دانشگاه ها در داخل كشور آزمون مذكور در رشته هاي علوم انساني، تجربي،  هنر، رياضي وفني در حوزه امارات عربي متحده و رشته هاي  علوم انساني، تجربي وهنر در حوزه قطر با شركت صدها دانش آموز دختر وپسر ايراني برگزارشد. حدود 230 دانش آموز ايراني داوطلب ورود به دانشگاه هاي كشور 110دانش آموز)پسر و 120 دانش آموز دختر)كه مشغول به  تحصيل درامارات هستند در اين آزمون سراسري كه در دبي  برگزار گرديد، شركت كردند. در حوزه قطر نيز از ميان 94 داوطلب ورود به دانشگاهها، 67 دانش آموز دختر و 27 دانش آموز پسر در اين آزمون شركت نمودند.  قابل ذكر است كه حدود 7 هزار دانش آموز ايراني در امارات وحدود 2هزار دانش آموز ايراني در قطر در مقاطع  مختلف تحصيلي در مدارس ايراني تحصيل مي كنند. 
