 پنج تن از اشرار و قاچاقچيان مسلح به هلاكت رسيدند و بيش  از يك تن مواد مخدر از آنان كشف شد.  فرمانده ناحيه انتظامي كرمان با اعلام اين خبر اظهار داشت در پي كسب اطلاع در زمينه حضور تعدادي از اشرار و قاچاقچيان مسلح در مناطق جنوبي استان و ايجاد ناامني و توزيع موادمخدر پرسنل اين ناحيه با انجام اقدامات گسترده  اطلاعاتي محل تردد و بارانداز اشرار و قاچاقچيان مسلح را شناسايي و با انجام چند عمليات و درگيري مسلحانه موفق  شدند پنج نفر اشرار و مسلح را كشته و سيزده نفر را دستگير كنند. همچنين پنج قبضه اسلحه مقادير زيادي مهمات،  هفت دستگاه خودرو، يك دستگاه بي سيم پيشرفته كشف شد. اين  عده علاوه بر حمل و توزيع موادمخدر و ايجاد ناامني در مناطق جنوبي استان كرمان در چند فقره قتل و گروگانگيري  نقش موءثر داشته اند هم چنين طي درگيري مسلحانه نيروهاي  نظامي مستقر در مرزهاي شرقي كشور سه تن انواع موادمخدر در محدوده شهرستان زاهدان كشف و ضبط شد. جانشين اداره  عقيدتي سياسي ارتش جمهوري اسلامي ايران در منطقه سيستان  و بلوچستان روز چهارشنبه افزود: اين ميزان مواد افيوني  شامل ترياك و شيره صبح ديروز از قاچاقچيان بين المللي  بدست آمد. وي به خبرگزاري جمهوري اسلامي گفت: در اين  چارچوب يك قبضه آر پي. جي، 12موشك مربوط به آن و مقاديري  مهمات جنگي و 20 نفر شتر نيز توقيف شد. اين منبع مسئول  گفت: قاچاقچيان مواد مخدر در اين درگيري كه با پشتيباني هوانيروز انجام شد، با استفاده از موقعيت طبيعي  منطقه به آنسوي مرز متواري شدند. 
