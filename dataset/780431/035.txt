 * اسرائيل عقبنشيني از جولان را به ايجاد ترتيبات  امنيتي جديد، افزايش كمك نظامي آمريكا به تل آويو و امضاي پيمان صلح با سوريه موكول كرد يك مسئول عاليرتبه اسرائيل ديروز به روزنامه معاريو گفت:  " ايهود باراك "در مقابل صلح با سوريه آماده استرداد جولان است.  به گزارش خبرگزاري فرانسه از بيت المقدس، اين مسئول كه  نامش را فاش نساخت، گفت: نخست وزير اسرائيل قبول كرده  است كه عقبنشيني از جولان را تا مرزهاي بين المللي در مقابل ترتيبات امنيتي در قرارداد صلح بپذيرد.  اين ترتيبات امنيتي ايجاد نواحي غيرنظامي در خاك سوريه و محدود ساختن نيروهاي آن كشور را در بر مي گيرد.  اين مسئول كه باراك را در واشنگتن همراهي مي كرد، گفت:  افزايش ملموس كمك نظامي آمريكا كه مورد درخواست باراك  است بخشي از اين ترتيبات امنيتي است.  همچنين نخست وزير اسرائيل به سران كشورهاي عربي اطمينان  داده است كه اجراي موافقت نامه "واي ريور" را بيش از اين  به تعويق نخواهد انداخت.  به گزارش خبرگزاري آلمان از بيت المقدس، فلسطيني ها از اينكه باراك تاخير 15 ماهه اي را براي اجراي اين موافقت  نامه در نظر گرفته بود، نگران بودند.  باراك در اين مورد پاسخ داد: دليلي براي به تاخير انداختن اجراي موافقت نامه وجود ندارد.  در همين حال، مطبوعات رسمي سوريه ديروز نوشتند: فرصت  طلايي را كه در حال حاضر براي تحقق صلح در خاورميانه  وجود دارد، نبايد از دست داد.  به گزارش خبرگزاري فرانسه از دمشق، مطبوعات سوري همچنين  سخنان ايهودباراك نخست وزير جديد اسرائيل را در واشنگتن  مثبت، اما ناكافي ارزيابي كردند.  مدير خبرگزاري رسمي سوريه در مقاله اي كه در روزنامه  الثوره منتشر شد، از اسرائيل خواست براي تحقق صلح از فرصت طلايي موجود استفاده كند. روزنامه دولتي تشرين نيز نوشت: هر چند از جزئيات كامل گفتگوهاي واشنگتن با خبر نيستيم، اما اين طور به نظر مي رسد كه سخنان باراك هر چند مثبت هستند اما براي فعال كردن دوباره مذاكرات كافي  نيستند. اين روزنامه افزود: بايد در زمينه احترام به  تصميمهايي كه پيش از اين و در جريان مذاكرات گذشته در سال 1996 اتخاذ شده است، بويژه در زمينه خروج كامل  اسرائيل از جولان و پذيرش ترتيبات امنيتي در جريان اين  مذاكرات، متعهد شد. تشرين از اينكه آمريكا به اسرائيل  كمكهاي نظامي اعطا كرده است در حاليكه باراك هنوز هيچ  اقدامي براي از سرگيري روند صلح انجام نداده است، ابراز شگفتي كرد. اين روزنامه يادآور شد: سوريه همواره از نقش  سازنده و بي طرفانه آمريكا استقبال كرده است نقشي كه به  از بين بردن موانع بي شماري كه دولت "بنيامين نتانياهو"  نخست وزير پيشين به وجود آورده است، كمك مي كند.  اين در حالي است كه ديويد لوي وزير خارجه اسرائيل در نامه هاي جداگانه براي بيش از 140 همتاي خود در سراسر جهان، بر عزم تل آويو براي دستيابي به صلح با همسايگان  عرب خود تاكيد كرد.  به گزارش خبرگزاري فرانسه از بيت المقدس مقامهاي  اسرائيلي ديروز گفتند: لوي در اين نامه ها كه هياتهاي  نمايندگي اسرائيلي در كشورهاي مختلف تسليم وزيران خارجه  آنها كرده اند، تاكيد كرد: اسرائيل مصمم به پيشبرد روند صلح خاورميانه است. در اين نامه ها لوي خاطرنشان كرده  است اسرائيل مذاكرات صلح را با هدف دستيابي به يك صلح  كامل در منطقه به پيش خواهد برد و معتقد است اين هدف دست  يافتني است. لوي با اشاره به دشوار بودن مذاكرات صلح  خواستار حمايت جامعه بين المللي از اين مذاكرات شده است.  در همين حال، ايهود باراك ديروز براي مذاكره با توني بلر همتاي انگليسي خود در مورد فرايند صلح خاورميانه، وارد لندن شد.  به گزارش خبرگزاري فرانسه، قرار است وي، بلر را در جريان  گفتگوهايش با مسئولان آمريكايي در سفر 6 روزه به واشنگتن  قرار دهد و وي را از جزئيات راهكارهاي پيشبرد فرايند صلح  آگاه كند. سخنگوي دفتر نخست وزيري انگليس گفت پيش بيني  مي شود باراك و بلر درباره چگونگي حمايت انگليس و اتحاديه اروپا از فرايند صلح نيز گفتگو كنند. 
