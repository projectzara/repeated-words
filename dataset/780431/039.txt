 وزارت خارجه فنلاند اعلام كرد، اتحاديه اروپا از سياست  " چين واحد" پكن در مقابل طرح تايوان حمايت مي كند.  به گزارش خبرگزاري فرانسه، فنلاند به عنوان رئيس دوره اي  اتحاديه اروپا ضمن ابراز اميدواري در مورد اين كه پكن و تايپه در مورد اختلافات خود مذاكره كنند از آنها خواست  كه از هر گونه اظهارنظري كه به تنش در تنگه تايوان  بيافزايد امتناع ورزند.  در روزهاي اخير به دنبال اظهارات لي تنگ خويي رئيس جمهور تايوان مبني بر اين كه روابط بين چين و تايوان رابطه  كشور با كشور است، تنش بين پكن و تايپه شدت گرفته است.  بيل كلينتون رئيس جمهور آمريكا نيز سه شنبه شب گفت، در گفتگو با جيانگ زمين همتاي چيني خود از سياست چين واحد حمايت كرده است.  همچنين ايگور ايوانف وزير خارجه روسيه ديروز در گفتگو با همتاي چيني خود ضمن اعلام حمايت از سياست چين در مقابل  تايوان گفت، تنها يك جمهوري خلق چين در جهان وجود دارد و تايوان بخش جدايي ناپذير چين است.  در همين حال واشنگتن اعلام كرده است قصد دارد در تلاش  براي آرام كردن تنش هاي به وجود آمده بين چين و تايوان  فرستادگان عالي رتبه اي را در هفته جاري به پكن و تايپه  اعزام كند.  به گزارش خبرگزاري رويتر، مادلين آلبرايت وزير خارجه  آمريكا گفت، ريچاردبوش فرستاده آمريكا ديروز براي گفتگو با رهبران تايوان عازم تايپه شده است.  از سوي ديگر يك روزنامه هنگ كنگي ديروز نوشت موشك هاي  زمين به زميني كه چين در كوههاي استان فوچيان پنهان كرده  است قادرند تا سياست استراتژيك تايوان را منهدم كنند.  روزنامه وي پو كه سخنگوي دولت چين به شمار مي رود در گزارشي با هدف ارعاب رهبران تايوان نوشت موشك هاي زمين  به زمين مستقر در كوههاي فوجيان چين مي توانند ظرف يك شب فرودگاهها و بنادر و سيستم هاي رادار و دفاع هوايي  تايوان را نابود كنند. اين روزنامه افزود، مرخصي تمام  سربازان چيني مستقر در فوجيان لغو شده و هنگي در آماده  باش كامل به سر مي برد. 
