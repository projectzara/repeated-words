   درگيري نيروهاي طالبان و ائتلاف شمال، يك روز پس از خاتمه مذاكرات صلح تاشكند، در شمال افغانستان از سرگرفته  شد.  به گزارش خبرگزاري رويتر به نقل از خبرگزاري اسلامي  افغان، يك منبع ائتلاف شمال گفت، نيروهاي طالبان روز سه  شنبه و چهارشنبه چند بار به دره صوف واقع در استان  سمنگان حمله كردند اما تمامي حمله هاي آنها دفع شد.  اين خبرگزاري افزود دراين درگيري ها كه حداقل 11 كشته و 24 مجروح برجاي گذاشت هردو طرف از سلاحهاي سنگين استفاده  كردند.  روز سه شنبه مذاكرات صلح بين نمايندگان طالبان و نيروهاي ائتلاف شمال در تاشكند پايتخت ازبكستان به پايان  رسيد.  اين مذاكرات با حضور + گروه 2 6 متشكل از شش كشور همسايه  افغانستان به اضافه آمريكا و روسيه برگزار شد.  در پايان اين مذاكرات طالبان پناه دادن به افرادي راكه  آمريكا و ديگر كشورها آن ها را تروريست مي خوانند، رد كرد.  به گزارش خبرگزاري رويتر از تاشكند، روسيه، آمريكا و شش  كشور همجوار افغانستان روز دوشنبه از طالبان و جناح  مخالف تاجيكستان خواستندبه تروريست ها اجازه مخفي شدن و آموزش ديدن در خاك خود را ندهند.  ملااميرخان متقي وزير اطلاعات افغانستان به خبرنگاران  گفت، ميهمان هايي از عربستان سعودي و ديگر كشورها هستند كه به افغانستان آمده اند، آن ها نمي توانند فعاليت  تروريستي بكنند و از خاك افغانستان براي فعاليت عليه  ديگر كشورها استفاده كنند.  متقي گفت، امارت اسلامي افغانستان ضد تروريسم است و هيچ  گونه سياستي در اين مورد ندارد. ما خواستار روابط حسنه  با تمام كشورهاي جهان هستيم.  وي به دنبال مذاكرات صلح بي حاصل با جناح مخالف  افغانستان و نيز اجلاس 26 در مورد افغانستان در تاشكند پايتخت ازبكستان سخن مي گفت.  از سوي ديگر روزنامه انگليسي زبان فرانتير پست، چاپ شهر پيشاور پاكستان ديروزاحتمال داد كه آمريكا به زودي به  افغانستان حمله كند.  به گزارش فرانتير پست اقدامهاي امنيتي در اطراف  كنسولگري آمريكا درپيشاور از هفته پيش تشديد شد كه مشابه  اقدامهاي امنيتي آن كشور در اوت گذشته و پيش از حمله اول  واشنگتن به افغانستان است.  اين منبع خبري همچنين پيش بيني كرد، در صورت حمله  آمريكا به افغانستان، مجاهدين كشميري نيز به حملات  انتقامجويانه عليه آمريكا دست بزنند. 
