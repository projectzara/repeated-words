 " الگادو سوكره "سخنگوي وزارت خارجه فرانسه ضمن ابراز نگراني كشورش از حملات هواپيماهاي آمريكايي و انگليسي  عليه عراق گفت: ما از ادامه حملات عليه عراق احساس  ناراحتي مي كنيم و اهداف اين عمليات را كه هر روزادامه  دارد، نادرست مي دانيم.  سخنگوي وزارت خارجه فرانسه در گفت وگو با راديو" فرانس  انترناسيونال" گفت: پاريس معتقد است كه براي حل بحران بين  سازمان ملل و عراق نبايد به تنهايي راه خاصي را انتخاب كرد.  وي گفت: كشورهاي اروپايي بايد راه مشتركي را براي حل  بحران با عراق پيشه كنند و به همين دليل فرانسه درشوراي  امنيت تلاش مي كند كه قطعنامه اي را به تصويب برساند كه  مشكل را به طور اساسي حل كند.  اين سخنگو تصريح كرد: دراين قطعنامه بايدابتدا موضوع  كنترل تسليحاتي عراق با شكل تازه اي نسبت به آنچه اكنون  موجود است، مورد توجه قرارگيرد و سپس مكانيسمي ايجاد شود تا از راه اندازي مجدد زرادخانه هاي سلاح هاي كشتار جمعي  عراق جلوگيري كند.  اين در حالي است كه ويليام كوهن وزير دفاع آمريكا گفت:  پنتاگون مدركي در اختيار ندارد كه ثابت كند موشكهاي شليك  شده از هواپيماهاي آمريكايي برفراز عراق از مسير خود منحرف شده و آنگونه كه عراق مي گويد، موجب مرگ 17 غير نظامي شده باشند.  به گزارش خبرگزاري فرانسه، كوهن با اشاره به صدام حسين  رئيس جمهوري عراق گفت: ادعاهاي وي درباره كشته شدن غير نظاميان مرا تحت تاثير قرار نداده است.  ويليام كوهن خاطرنشان كرد: هواپيماهاي آمريكايي به اهداف  نظامي حمله كرده اند.  پنتاگون روز دوشنبه اعلام كرده بود هواپيماهاي شكاري  آمريكايي به يك پايگاه موشك زمين به هواي عراق و يك  پايگاه مخابرات نظامي در جنوب اين كشور حمله كرده اند. 
