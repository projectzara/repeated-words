   روند جامعه پذيري جوانان در ايران(بخش آخر) 2- نگاهي به برخي از عوامل آسيبزاي خارجي در روند جامعه پذيري جوان  اگر در گذشته نه چندان دور، در بحث جامعه پذيري بيشتر عوامل داخلي همچون خانواده، مدرسه، رسانه هاي جمعي و...  به عنوان عوامل موءثر در جامعه پذيري افراد مطرح شده،  مورد بحث قرار مي گرفتند، اما در حال حاضر با توجه به  تبديل جهان به يك دهكده واحد جهاني و ايجاد شرايطي كه  بي شباهت به يك جنگ جهاني نيست، بايد در امر جامعه پذيري  به ابعاد برون مرزي توجه بيشتري معطوف داشت. پيشرفت  فن آوري در جهان معاصر به فرو ريختن مرزهاي جغرافيايي  انجاميده است و اكنون بدون آنكه نيازي به ايجاد جنگ با شيوه هاي مشمئز كننده سابق باشد، اقوام مهاجم مي توانند با امواج راديويي، تلويزيوني و ماهواره اي خويش قوم مورد نظرشان را مورد تهاجم قرار داده، دشمن شان را در پايتختش  به تسليم وادارند. به تعبير ديگر برخلاف جنگهاي اول و دوم جهاني كه اقوامي براي به تسليم واداشتن اقوام ديگر،  تهاجم بدانها، شكستن مرزهاي آنها، در نورديدن خاك آنها و تصرف پايتخت شان را در دستور كار خود قرار مي دادند، در جنگ جديدي كه جهان ما را فرا گرفته است. با اتكا به  فن آوريهاي پيشرفته كنوني، جنگ انديشه ها و فرهنگها، به  ميزان قابل توجهي جاي جنگ سلاحها و ادوات نظامي را گرفته  است.  يكي از موضوعهاي اساسي كه از سوي رسانه هاي بيگانه در تهاجم فرهنگي آنها مطرح است، تلاش در جهت "تغيير دادن  مرجع ارزشي جوانان "ما از داخل به خارج از مرزهاي كشور است. در صورت تحقق اين معنا غرب بدون آنكه دست به يك جنگ  نظامي گسترده و طولاني بزند، با ايجاد يك ارتش معارض از جوانان در بطن نظام، به تحقق منويات خويش نايل مي آيد.  در اين قسمت براي بررسي ملموس تر مساله تغيير مرجع ارزشي  جوان، به ترتيب سه موضوع "گروههاي ضد فرهنگ "، " اسوه سازيهاي غرب" و" بازيهاي ويديويي - كامپيوتري "مورد بحث قرار خواهند گرفت و تاثير آنها روي روند جدايي مرجع  ارزشي جوان انقلاب اسلامي از منابع خودي به بيگانه مورد بررسي قرار خواهد گرفت.  12 گروههاي ضد فرهنگ  دستگاه تبليغاتي غرب در تلاش براي تغيير تدريجي گروه  مرجع قشرهايي از جوانان انقلاب اسلامي در يكي از اقدامات  خويش از تجربه موفقي كه در مهار جوانان انقلابي و معترض  خويش در دهه هاي 60 و 70 داشت، سود جسته، با دامن زدن به  گروههاي ضد فرهنگ، موجبات گرايش و علاقه مندي جوانان به  اين گروهها را فراهم مي آورد.  تبليغ گروههاي مزبور با زمينه سازيهاي اوليه و بسيار زيادي انجام مي پذيرد. به عنوان مثال، تبليغات غرب در تصاويري كه در لفافه كالاهاي مورد استفاده كودكان ما قرار مي دهد، مي كوشد از اين طريق براي القاي فرهنگ مورد نظرش به كودكان ما سود جويد. به اين معنا كه كودكان  جامعه پس از برخورد با تصاوير زيبا، مهيج و جذابي كه در لفافه آدامسها، شكلاتها و.. وجود دارند، جذب اين تصاوير شده، بلافاصله از سوي دستگاه تبليغاتي غرب تشويق به تهيه  آلبومهايي از تصاوير مزبور مي شوند پس از ايجاد فرهنگ  تهيه آلبوم سازي، عادي سازي مواردي مانند مسايل جنسي در تصاوير لفافه هاي فوق الذكر دنبال مي شود و در ادامه  همين روند، ما شاهد آن هستيم كه القائات فرهنگي مزبور در چسب البسه لي، لي وايز و جين ادامه مي يابند. بنابراين  ملاحظه مي شود غرب با ايجاد فرهنگ تهيه آلبوم و القاي  اهداف فرهنگي خويش و پس از اين كه از اين طريق، قادر به  ايجاد يك شبه گروه وسيع كه تامين كننده اهداف فرهنگي  اوست گرديد، در تلاش براي تكميل اهدافي كه در برچسبهاي  شلوارهاي مزبور پيگيري مي كند، با ايجاد و صدور گروههاي  ضد فرهنگ(گروههايي همچون رپ، هوي متال و..)ارزشها،  اعمال، موضع گيريها، زبان، اصطلاحات و.. خاصي را توسط اين گروهها به جوانان ما القا مي كند تا بدين وسيله، شبه  گروه آنها را تبديل به گروه سازد. به اين ترتيب، جوانان  انقلاب اسلامي با يك حركت دقيق برنامه ريزي شده مواجهند كه با ايجاد فرهنگ تهيه آلبوم شروع شده، به عادي سازي  مسايلي همچون مسايل جنسي مي انجامد و در ادامه، با گسترش  القائات آن، موارد ديگري همچون خشونت و اعتياد بدان  افزوده مي شود. به تدريج با بزرگ شدن كودك، تصاوير كارتوني ياد شده، جاي خود را به تصاوير هيجان انگيز فوتباليستها، هنرپيشه ها و خواننده ها مي دهد و همزمان  با دوران بلوغ جنسي نوجوان، غرب(و جريانهاي ضد فرهنگ  داخلي)با در دسترس قراردادن تصاوير هنرپيشه ها(كه  غالبا" زن هستند)، محتواي آلبوم نوجوانان را به سمت اين  تصاوير كه از برهنگي قابل توجهي برخوردارند، سوق مي دهند.  با افزايش سن نوجوانان و ورود آنها به عرصه روابط اجتماعي، عناصر ديگري همچون پرخاشگري، عصيان و اعتياد در القائات تصاوير لباسهاي مد روز جين ظاهر مي شود. به اين  ترتيب، غرب پس از آنكه به ايجاد يك شبه گروه وسيع با اهداف مورد نظرش، در قشرهايي از جوانان ما نايل آمد، با به كارگيري گروههاي ضد فرهنگ، كار نيمه تمام خويش را به  اتمام رسانده، از شبه گروههاي مزبور، گروههايي پديد مي آورد كه در واقع، مرجع ارزشي آنها ديگر محيط داخل  نبوده، از اين محيط قطع شده و به فضاي غرب پيوند خورده  است. به اين ترتيب، ملاحظه مي شود كه غرب با يك عمليات  رواني دقيق و در يك روند طولاني، موفق به تغيير مرجع  ارزشي قشرهايي از جوانان اين مرز و بوم مي گردد(منطقي،  1375).  22 اسوه سازيهاي غرب طرح اسوه ها، يكي از مصاديق ديگر تبليغات غربيهاست كه در شتاب گرفتن روند تغيير تدريجي گروه مرجع جوانان انقلاب اسلامي موءثر واقع مي آيد.  اسوه ها در طول تاريخ و در مكاتب مختلف همواره از اهميت  بسزايي برخوردار بوده اند و چگونه بودن و چگونه شدن را به انسانها و جوامع مي آموزند. از اين رو بسان چراغي  فراروي انسانها، راه را بدانها مي نمايانند. بالطبع اگر ما اسوه هايي متعالي فراروي جوانان قرار دهيم، آنها در خطي متفاوت از جواناني حركت خواهند كرد كه افرادي نظير راكي، رمبو، جكسون، مدونا و... را به عنوان الگوي زندگي  خويش انتخاب كرده اند. غرب در طرح الگوها و اسوه هاي خويش  از دستاوردهاي علمي موجود به بهترين شكل ممكن براي القاي  انديشه هاي مورد نظرش سود مي جويد، بهره جويي از ظرايف  " روان شناسانه "و" هنري "و بهره گيري از عامل "تكرار"  دايمي اسوه ها، از ديگر تمهيدات نظام تبليغات غرب در طرح  اسوه هايش مي باشد.  البته غرب در جريان اخير تنها به طرح اسوه هاي خويش  اكتفا نكرده، همزمان با طرح اسوه هاي خويش در توليدات  فرهنگي اش، دست به نفي اسوه هاي ملي و مذهبي مازده، از آنها چهره هايي منفي و غير قابل پذيرش مي سازد تا در عرصه الگوها بدون رقيب عمل كرده، با قطع ارتباط ارزشي  جوانان ما با ريشه هاي فرهنگي ملي - مذهبي خودشان، آنها را به ريشه هاي فرهنگ غرب پيوند دهد(منطقي، 1376).  23 بازيهاي ويديويي - كامپيوتري  بازيهاي ويديويي و كامپيوتري، يكي از دستاوردهاي  فن آوريهاي پيشرفته به شمار مي رود كه اولا" به سبب توجه  به روان شناسي نوجواني و جواني و ثانيا" به دليل  انعطاف پذيري فوق العاده اي كه اين بازيها دارند، در نزد كودكان، نوجوانان و جوانان از جذابيت بسيار زيادي  برخوردارند.  بازيهاي اخير هم در حافظه دستگاه "آتاري "،" ميكرو" يا " سگا" ضبط شده اند و هم مي توانند توسط فيلمهايي كه روي  دستگاههاي مزبور قرارمي گيرند، به نمايش درآيند.  اين بازيها هم به صورت تك نفره و هم به صورت مبارزه دو نفره انجام مي پذيرد و در جريان بازي، هر فرد با پيروز شدن، امكان صعود به مرحله بعدي بازي را كه مرحله اي  دشوارتر و پيچيده تر هست، پيدا مي كند. حجم وسيعي از بازيهاي ويديويي و كامپيوتري را موضوعهاي خشونت آميز و جنسي تشكيل مي دهند كه به دليل اقتضائات خاص سني  نوجوانان و جوانان، از جمله موارد مورد توجه آنان هستند.  اين موضوعها در لفافه اي از رقابت، هيجان، ترس، دلهره و..  . ارايه شده به تحريك جوانان مي انجامند. بازيهاي ديگري  هم وجود دارند كه حاوي القائات سياسي بسياري هستند. به  اين معنا كه به فرض از كودكان و نوجوانان در طي بازي  خواسته مي شود كه به بمباران كشورهاي تروريست(از جمله  ايران و ليبي)دست بزنند و در ازاي اين كار امتياز بگيرند. در هر صورت مجموعه بازيهاي فوق به سبب پردازش  جذاب و هنري كه دارند، موضوعهاي پرهيجان، رقابتي كه در بطن آنها نهفته است و.. قادرند كه براي ساعتها كودكان،  نوجوانان و جوانان را بدون تحرك پاي دستگاههاي آتاري،  ميكرو، سگا و كامپيوتر بنشانند و به اين ترتيب ضمن كاهش  تحرك آنها(كه به سهم خود براي آنان مشكل آفرين است)، رفته رفته موجبات "اعتياد" آنان را به اين بازيها فراهم  آورند.  علاوه بر كاهش حركت و اعتياد نوجوانها و جوانها به  بازيهاي ويديويي - كامپيوتري، موارد ديگري همچون طرح  الگوهاي نامناسب در جريان بازي براي جوانها، اختلاف بازي  با واقعيت، فرسوده كردن دستگاه عصبي كودكان و نوجوانان  (كه بعد از انجام بازيها حالتي بي رمق، بي حوصله، عصبي و پرخاشگر بدانها دست مي دهد)و... در ارتباط با بازيهاي  اخير مطرح هستند اما نكته مهمتري كه توجه به آن ضرورت  دارد، القائات ارزشي اين رسانه هاست. كودكان و نوجوانان  كه به لحاظ ارزشي هنوز فرصت كسب يك نظام ارزشي منسجم را بدست نياورده اند، در برخورد با القائات ارزشي بازيهاي  مزبور ارزشهاي تبليغ شده توسط آنها را اخذ كرده، در نظام  ارزشي خويش وارد مي سازند و بدين ترتيب رفته رفته افرادي  منطبق با اهداف نظام تبليغاتي غرب تربيت مي شوند.  * نتيجه  با بررسي مباحث كنترل بيروني، مشخصه فرهنگي ريا و تغيير مرجع ارزشي جوانان مي توان نتيجه گرفت كه جوان انقلاب اسلامي در روند جامعه پذيري خويش با مشكلات زيادي  روبروست، تاحدي كه گاه اين موانع وي را در تعارض انتخاب اموري متعارض قرار مي دهند.  انديشه نكردن به تخفيف و حل مشكلات و موانع كه مصاديقي  از آنها مورد بحث قرار گرفتند، جوان را در وادي دشواري  قرار مي دهد كه خود را ناچار مي بيند براي گريز از تعارضها، تنها به بيرون كشيدن گليم خويش از آب بسنده كند و به جاي همكاري و همياري در پيشبرد امور اجتماعي بيشتر به فكر حل مسايل شخصي و فردي خويش در فضاي متلاطمي كه از آن ياد شد، باشد.  بنابراين در يك جمع بندي كلي بايد اظهار داشت روند جامعه پذيري جوان انقلاب اسلامي بايد دوباره مورد بازنگري قرار گرفته، با شناخت و مهار عوامل مخل و آسيبزا در جريان جامعه پذيري جوان، ضمن تسهيل روابط دشوار اجتماعي حاضر، نظام مانع گزينش راه حلهاي  فردگرايانه، انزوا ي نيروهاي خويش و ترجيح مصالح فردي بر جمعي شود.  پانوشت:  - ماخذ و منابع مقاله در روزنامه موجود مي باشد تازه هاي انديشه  مصدق و نهضت هاي منطقه اي  به كوشش نعمت الله جهانبانويي، انتشارات توس، چاپ اول،  تابستان 1378، بها 24000 ريال  مصدق و نهضت هاي منطقه اي، مجموعه اي بزرگ از مقالات و اسنادي است كه طي ساليان دراز به ويژه در سال هاي 1328 تا 1353 خورشيدي در مجله فردوسي ارائه شده است. اين  مجموعه از نگاه نهضت ملي ايران، پيدايي و باليدن دكتر محمد مصدق را درمقام هدايتگر جنبش استقلال طلبانه و ملي  ايران بركاويده، بر فرود و فرازهاي آن درنگ كرده و نهضت  ملي شدن نفت را مطابق روال عادي و تاريخي خود پي گرفته  است; به ويژه درنگ روز به روز كتاب بر روند محاكمات دكتر مصدق- چه دردادگاه بدوي و چه در دادگاه تجديدنظر- ارزش  پژوهشي ويژه اي دارد. اين كتاب همچنين در تاباندن سيماي  دكتر محمد مصدق در مبارزه پيگير او و مردم ايران بر ضد سياست هاي ضد ملي شركت نفت ايران و انگليس و در راه  پيروزي جنبش ملي شدن صنعت نفت سهم بسزايي دارد و در پس  پرده كودتاي 28 مرداد، بر مواضع و تاكتيك هاي شركت نفت  جنوب و كميسيون مختلط نفت تاكيد ورزيده و چگونگي ظهور كنسرسيوم نفت و حضور آمريكا را در صحنه سياست ايران  توضيح داده و پرتو اين مقطع از تاريخ نهضت ملي ايران را بر جنبش هاي ضد استعماري و استقلال طلب خاورميانه،  به ويژه قد برافراشتن جمال عبدالناصر و ملي شدن كانال  سوئز و نيز تاثير آن را بر پيكار مردم كشورهاي شمال  آفريقا، آسياي جنوب شرقي، كوبا و آمريكاي جنوبي  بازتابانده است.  دولت درآينه دولت  رابرت جي. رينجر- ترجمه حسين حكيم زاده جهرمي - نشر فرزان  - بهاء 15000 ريال  پديده دولت از مهمترين مقولات مورد بحث در حوزه علم  سياست و انديشه سياسي است و چگونگي كاركرد دولت و سازمان هاي عمومي در كم و كيف گردش امور جامعه تاثير قاطع دارد.  موضوع اين كتاب فلسفه سياست و نقش دولت درجامعه است، روي  سخن نويسنده با جامعه آمريكاست و نقش دولت را در آن  جامعه تشريح مي كند. خواننده با مطالعه اين كتاب، با حقايق ساده اي كه با فريبكاري و دسيسه بازي سياستمداران  و روشنفكران دولتي در هاله اي از ابهام پيچيده شده است،  آشنا مي شود.  قواعد فقه  دكتر سيد مصطفي محقق داماد، مركز نشر علوم اسلامي، قيمت  7000 ريال.  نگارش قواعد فقهي سابقه اي ديرينه دارد براساس تتبع  نگارنده قواعدفقهي از هيچ گونه دسته بندي خاصي برخوردار نمي باشند، و حتي نسبت به قواعد مربوط به عبادات  ومعاملات از يكديگر جداسازي هم به عمل نيامده است.  نگارنده با اذعان به آن كه تربيت حقوقدان به معناي صاحب دكترين و نظر در اين دانش خصوصا" در رشته حقوق داخلي  بدون آموزش فقه آن هم به نحو اجتهادي وكامل امكان پذير نيست، به منظور بالا بردن سطح آگاهي فقهي دانش پژوهان  رشته حقوق بر آن شد كه يك دوره قواعد لازم فقهي اين رشته  را با دسته بندي خاص خود ارائه دهد.  اين مجلد قواعد فقه قضايي و شامل: ادله ثبات دعوي، ولايت  حاكم بر ممتنع و قضاي بر غايب است. كتاب حاضر از چند ويژگي برخوردار است.  اول آن كه به زبان فارسي نگارش يافته و علي رغم طرح  مطالب به گونه اي عميق، براي روان و ساده نگاري آن تلاش  كافي به كار رفته است و ديگر آن كه در قالب زبان حقوقي  رايج عرضه گرديده تا با دانشجويان رشته حقوق همزباني  داشته باشد و سوم آن كه در نگارش هر قاعده، به كار برد عملي آن پرداخته شده و با سيستم هاي حقوقي جهان معاصر در موارد لازم، مقارنه و تطبيق صورت گرفته است. 
