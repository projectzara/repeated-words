 گروه شهرستانها: به منظور تسهيل در امر صادرات، تمامي  خدمات صادراتي و صدور گواهينامه صادرات كالا در پايانه هاي استان گلستان انجام مي شود.  به گزارش خبرنگار همشهري در گرگان، استاندار گلستان در جلسه كميته توسعه صادرات استان گفت: ميزان صادرات  كالاهاي غير نفتي استان از 85 ميليون دلار در سال 75 به  30 ميليون دلار در سال 77 كاهش يافته است.  سيد ابراهيم درازگيسو همچنين افزود: براي جبران اين كاهش  تمامي مقررات دست وپاگير صادراتي از ميان برداشته خواهد شد و صدور گواهينامه صادراتي نيز در پايانه هاي استان  انجام مي شود.  رئيس اتاق بازرگاني استان گلستان نيز گفت: با راه اندازي  پايانه ها در استان ضمن كنترل كالاها در يك مركز، حضور كارشناسان بازرسي، استاندارد، قرنطينه، نماينده گمرك و اتاق بازرگاني براي تشريفات گمركي و صدور گواهي مبداء،  صادرات كالا را از استان گلستان تسهيل داده و با سرعت  بيشتري تحقق مي يابد.  مهندس رحمت الله موحدي همچنين گفت: با وجود پايانه ها در استان و صدور گواهينامه صادراتي در آن، يك صادركننده از هر نقطه مرزي در اينچه برون، لطف آباد، سرخس و باجگيران  قصد صدور كالا داشته باشد جزو آمار صادرات استان گلستان  محسوب مي شود و اين از مزاياي راه اندازي پايانه ها در استان است در حالي كه در گذشته به دليل نبود پايانه ها به حساب گمرك مراكز ديگر استانهاي همجوار گذاشته مي شد.  به گفته رئيس اتاق بازرگاني استان گلستان به دليل ضرورت  و اخذ مجوزهاي لازم گمرك مستقل در استان تاسيس شده است  كه با افتتاح آن تشريفات گمركي در محدوده استان گلستان  انجام خواهد شد.  وي همچنين خواستار تسريع در آماده سازي و راه اندازي اين  گمرك شد. 
