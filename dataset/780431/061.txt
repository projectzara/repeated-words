 گروه شهرستانها: تالابهاي گيلان به دليل كم آبي و عدم  دورانديشي ساكنين حاشيه آن با خطر نابودي مواجه شده اند.  به گزارش خبرنگار همشهري در رشت دكتر نظامي، مديركل  حفاظت محيط زيست گيلان، در اين زمينه گفت: تالاب اميركلايه لاهيجان نيز كه به لحاظ بوم شناختي بسيار ارزشمند است، به شدت مورد تهاجم كشاورزان قرار گرفته و هم اكنون بيش از 103 دستگاه پمپ 4 اينچ و 3 واحد موتورخانه با ظرفيت 100 ليتر در ثانيه آب اين تالاب را به مزارع كشاورزان منتقل مي كند.  وي افزود: آبكشي بي رويه از اين تالاب، عمق آب آن را از 2 متر به 80 سانتيمتر تقليل داده است همچنين احداث يك  كانال طويل در كنار اين تالاب براي آبرساني به مزارع،  به روند نابودي آن سرعت بخشيده است.  وي با طرح اين پرسش كه آيا آبرساني به شاليزارها بايد به  قيمت تخريب و نابودي تالابهاي طبيعي منجر شود، از مردم  و مسئولين خواست تا با دورانديشي، از منابع محدود طبيعي  استفاده كنند و موجب بروز خسارات جبران ناپذير به محيط زيست نشوند. 
