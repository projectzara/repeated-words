 * در سفر آقاي خاتمي به همدان يكصد طرح عمراني، صنعتي،  اقتصادي و توليدي به بهره برداري مي رسد گروه شهرستانها: همزمان با پخش خبرهايي مبني بر سفر رئيس  جمهوري به استان همدان موجي از شادي سراسر استان را فرا گرفته و مردم استان از هم اكنون خود را براي استقبال از منتخب دوم خرداد آماده كرده اند.  به گزارش خبرنگار همشهري استاندار همدان ديروز در جمع  خبرنگاران با تاييد اين خبر اعلام كرد: رئيس جمهوري  سه شنبه هفته آينده به مدت سه روز مهمان استان همدان  خواهد بود و با مردم شهرستان هاي استان ديدار خواهد داشت.  وي گفت: در سفر رئيس جمهوري به استان همدان يكصد طرح  عمراني، صنعتي، اقتصادي، كشاورزي و توليدي با اعتباري  بالغ بر 500 ميليارد ريال به بهره برداري خواهد رسيد.  دكتر جابريان با بيان اين كه با بهره برداري از اين  طرح ها دور تازه اي از سازندگي در استان آغاز خواهد شد خاطرنشان كرد: هدف اصلي از اين سفر معرفي استان، بيان  قابليت ها و استعدادها و نيز بيان مشكلات و مسائل موجود بر سر راه توسعه استان است.  بنا به اين گزارش به منظور هر چه با شكوهتر برگزارشدن  مراسم استقبال و سفر آقاي خاتمي كميته هايي با عنوان  ستاد استقبال مردمي و نيز ستاد سفر رياست جمهوري در استانداري همدان تشكيل شده است. 
