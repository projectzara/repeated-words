 گروه شهرستانها: ما بايد از خودمان شروع كنيم و بعد به  ديگران بپردازيم. به گزارش خبرنگار همشهري در مشهد، وزير دادگستري در اولين گردهمايي رئيسان و معاونان حراست  دادگستريهاي كشور گفت: حراست ها نبايد وارد زندگي خصوصي  مردم شوند و طوري نشود كه به هر كس بدبين شويم و فكر كنيم همه مجرمند; البته در جايي كه مصالح انقلاب اقتضا مي كند بايد به طور جدي كار را دنبال كنيم ولي در مواردي  كه به زندگي خصوصي افراد مربوط مي شود و ضرري براي نظام  ندارد نبايد وارد شويم.  شوشتري افزود: نبايد با كسي كه كوچكترين خلافي را مرتكب شده است، برخورد تند و خشني انجام دهيم اما هنگام برخورد با جاسوسان نمي شود اغماض كرد و با آنان قاطعانه برخورد نكنيم.  وزير دادگستري گفت: واقعيت اين است كه اگر در يك كشور دستگاه قضايي سالم بماند جاي هيچ نگراني نيست ولي اگر اين دستگاه نتواند عدالت را در جامعه پياده كند و منحرف  شود مردم به آن بدبين مي شوند.  وي با اشاره به حوادث اخير كوي دانشگاه تهران گفت: حوادث  اخير واقعه تلخي بود كه نعمت هايي هم داشت، به اميد اين كه ما از اين حوادث درس بگيريم و هوشيارتر باشيم و در عين حال بايد دوستداران واقعي انقلاب و نظام را شناخت.  وي از دستگاه قضايي به عنوان نبض كشور ياد كرد و گفت:  اگر اين نبض خوب و درست بزند نشانگر وضع مطلوب است و در غير اين صورت مبين مشكل در جامعه است. 
