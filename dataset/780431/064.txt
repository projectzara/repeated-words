 گروه شهرستانها: همايش سراسري استانداران سراسر كشور با حضور حجت الاسلام والمسلمين موسوي لاري وزير كشور امروز (پنجشنبه)در شهر خمين زادگاه حضرت امام خميني(ره) برگزار مي شود.  به گزارش خبرنگار همشهري در اراك، حميد حاجي عبدالوهاب استاندار مركزي ديروزگفت: در اين همايش برنامه ها و طرحهاي ستاد برگزاري مراسم يكصدمين سال تولد امام(ره)از سوي وزارت كشور و استانداران مورد بحث و بررسي قرار مي گيرد.  وي همچنين احداث بناي يادبود در محل شهادت پدر حضرت  امام(ره)، آغازعمليات اجرايي طرح جامع بيت امام خميني(ره) و برگزاري مسابقه هاي ملي وبين المللي ورزشي را از جمله  برنامه هاي ستاد برگزاري مراسم سالگرد تولد امام(ره) استان مركزي اعلام كرد كه قرار است براي تصويب نهايي به  اين همايش پيشنهاد شود. 
