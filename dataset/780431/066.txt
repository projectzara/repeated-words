 پس از دادگاه سلام در باره آينده سياسي ام سخن خواهم گفت  * نمايندگان شاكي مي گويند تلويحا" آنان را همسو با سعيد اسلامي معرفي كرده ام حال آنكه من اين ادعا را فرياد زده ام، اگر نمي خواهند بشنوند، خود دانند حجت الاسلام والمسلمين موسوي خوئيني ها مدير مسئول  روزنامه سلام عصر روز چهارشنبه در ديدار با كاركنان  روزنامه سلام مطالبي را پيرامون توقيف روزنامه عنوان  نمود.  آقاي موسوي گفت: من اعلام مي كنم كه سند چاپ شده محرمانه  نبوده و سلام همواره در پايبندي به قانون متعهد بوده است.  سند محرمانه بايد در بالا و پايين آن مهر مربوط را داشته باشد و وجود حرف "خ "در شماره نامه به معناي  محرمانه بودن نيست. براساس اطلاعاتي كه در روزهاي بعد به  دست من رسيد معلوم مي شود كه اصل سند نيز مهر محرمانه  ندارد و تاكنون هم(روز سه شنبه)علي رغم اصرار بنده  هنوز اصل سند ارائه نشده است.  موسوي خوئيني ها گفت: من فكر نمي كردم كه سلام را توقيف  كنند ولي از آنجا كه برخورد با سلام برحسب قاعده و قانون  نبوده است قابل پيش بيني هم نمي باشد و آينده سلام هم از اين حيث قابل پيش بيني نيست، حتي اگر سند محرمانه هم  باشد باز هم طبق قانون حق تعطيلي سلام وجود ندارد. آنان  مي بايست دادگاه را تشكيل مي دادند و دفاعيات ما را مي شنيدند و پس از نظر هيات منصفه راي مي دادند. واقعيت  آن است كه از نوع برخورد احساس مي كنم كه آنان تصميم خود را گرفته بودند و فقط درپي بهانه بوده اند.  موسوي خوئيني ها در ادامه گفت: به نظر من اين تصميم خلاف  مصلحت نظام و اشتباه است.  وي گفت: چند تن از نمايندگان مجلس شكايت كرده اند كه  سلام با اين كار خود مي خواسته است تلويحا" اعلام كند كه  ما(نمايندگان)همسو با سعيد اسلامي هستيم من اعلام  مي كنم كه ما نمي خواستيم اين امر را تلويحا" بگوييم  بلكه قصدمان فرياد اين امر بود. حال اگر آنان  نمي خواستند آن را بشنوند، خود دانند.  خوئيني ها در پاسخ به يكي از خبرنگاران سلام كه پرسيد آيا روزنامه ديگري را جايگزين سلام خواهيد كرد؟ گفت: نه  روزنامه ديگر و نه مجله ديگر، فقط" سلام "بايد احيا شود.  يكي ديگر از حاضرين سئوال كرد كه يكي از روزنامه ها بستن  سلام را به منزله كناره گيري شما از عرصه سياست دانسته  است، آيا صحيح است؟موسوي خوئيني ها گفت كه پاسخ اين پرسش  رابعد از دادگاه روز يكشنبه خواهم داد. 
