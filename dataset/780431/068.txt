 گروه سياسي: هدف از انتشار نامه خيلي محرمانه فرماندهان  سپاه به رئيس جمهوري، ايجاد زمينه رواني جهت حاكميت نوعي  نظامي گري بر امور سياسي و اجتماعي كشور است.  اين مطلب را روز گذشته ابراهيمباي سلامي نماينده خواف و رشتخوار در گفتگو با خبرنگار همشهري در رابطه با انتشار نامه فرماندهان سپاه توسط برخي روزنامه ها عنوان كرد.  ابراهيمباي سلامي نوشتن نامه به رئيس جمهور از سوي  دست اندركاران امور كشور را در زماني كه احساس خطر مي كنند، امري كاملا" طبيعي و در راستاي تفكر آقاي خاتمي  دانست و گفت: رئيس جمهور بارها آمادگي خود را براي شنيدن  نظرات مخالف اعلام كرده اند.  وي افزود: در اين نامه به صورت تلويحي ناتواني و يا عدم  كفايت دولت ناشي از عدم توسل به خشونت و زور در مقطع خاص  عنوان شده در حالي كه آقاي خاتمي تاكنون نشان داده است  كه بر تحقق جامعه مدني بدون توسل به خشونت اصرار دارد و در اظهارنظرهاي خود گفته است كه در مسائل سياسي و اجتماعي حتي با خشونت ها به شيوه اي منطقي و به دور از خشونت پاسخ مي دهيم.  ابراهيمباي سلامي گفت: به نظر مي رسد در اين نامه  نظاميان تا حدودي وارد جبهه گيري سياسي و جناحي شده اند.  وي با اشاره به وجود شبهه دخالت سپاه در انتخابات مجلس  پنجم و هفتمين دوره رياست جمهوري در اذهان مردم گفت: اين  موضعگيري فرماندهان نشان مي دهد كه فرماندهان سپاه  عليرغم نيت دلسوزانه اي كه دارند از مواضع خود در انتخابات گذشته فاصله نگرفته اند.  ابراهيمباي سلامي هدف از انتشار نامه محرمانه را ايجاد زمينه رواني جهت حاكميت نظامي گري بر امور سياسي و اجتماعي كشور دانست و گفت: جناح رقيب رئيس جمهور و مطبوعات وابسته به آن جهت تصرف كرسي هاي مجلس ششم به اين  مسئله دامن مي زنند.  نماينده خواف و رشتخوار چاپ نامه خيلي محرمانه را در برخي روزنامه ها تعجب برانگيز خواند و گفت: افكار عمومي  هم اكنون با معيار دوگانه در قضاوت راجع به انتشار اين  نامه و نامه هاي قبلي بويژه نامه سعيد اسلامي در روزنامه  سلام روبروست و نسبت به اين برخورد پرسش جدي وجود دارد.  چگونه ممكن است افشاي نامه يك عنصر خائن منجر به تعطيلي  نشريه شود در حالي كه با افشاي نامه محرمانه سران نظامي  كشور به رئيس شوراي عالي امنيت ملي، با مسامحه برخورد مي شود؟ علي اصغر يوسف نژاد، نماينده مردم ساري نيز انتشارنامه  فرماندهان سپاه را عامل تازه اي براي گسترش شايعه در جامعه ارزيابي كرد و گفت: بايد انگيزه نوشتن نامه و انتشار آن بدون مجوز قانوني براي مردم مشخص شود. زيرا افكار عمومي به شدت نيازمند انگيزه نگارش و توضيح آن  توسط فرمانده محترم سپاه است. تمامي سياست هاي چند روز اخير در برخورد با آشوبهاي خياباني از سوي شوراي عالي  امنيت ملي اتخاذ شده است كه داراي تركيبي از فرماندهان  ارشد و عاليرتبه از جمله فرمانده كل سپاه پاسداران و سران 3 قوه است بنابراين متهم كردن رياست جمهوري توسط نامه جاي سئوال دارد بجا بود كه تمام نقطه  نظرات از طريق فرمانده كل سپاه در جلسه شوراي عالي امنيت  ملي مطرح مي شد و نوشتن نام ضرورتي نداشته است.  نماينده مردم ساري افزود: گرچه نوشتن نامه به مقامات  كشور داراي سابقه است ولي درج نامه آنهم با طبقه بندي  محرمانه در روزهاي خاص جناحي ابهام برانگيز است. اگر روزنامه سلام با انتشار توصيه نامه عامل قتل هاي  زنجيره اي تعطيل مي شود با انتشار نامه خيلي محرمانه چه  بايد كرد؟ اگر براساس بند 6 ماده 6 قانون مطبوعات انشاء و انتشار اسناد ومسائل محرمانه، اسرار نيروهاي مسلح و غيره بدون مجوز قانوني اخلال به مباني و احكام اسلامي و حقوق عمومي است و نشريات نبايد وارد اين مسائل شوند و اگر براساس بند فوق روزنامه سلام تعطيل مي گردد با روزنامه هاي فوق بايد چگونه برخورد شود؟ هشدار فرماندهان محترم به رياست جمهوري مبني بر به پايان  رسيدن كاسه صبر و تحمل آنان ناشي از كدام واقعيت و تحليل  است؟ رئيس جمهوري كه مورد تاييد رهبري و مردم ولايت مدار است و خواهان برخورد قانوني با خشونت طلبان است آيا بايد توسط فرماندهان محترم حمايت و پشتيباني شود يا اينكه به  اهمال كاري و تاخير در اقدام مناسب متهم گردد؟ امين بيانك نماينده اهواز نيز چاپ نامه فرماندهان سپاه  را قابل تامل دانست و گفت: اينكه عده اي از دلسوزان  انقلاب و يادگاران دوران جنگ تحميلي و جهاد اصغر به يك  معضلي در نظام توجه كرده و با رئيس جمهوري مكاتبه كردند حركت ارزشمندي در جهت حل مسائل از مجاري قانوني و منطقي  است اما درج اين نامه محرمانه در برخي روزنامه ها نشان  از حضور دستهاي نامطمئن در تشكيلات كشوري دارد.  بيانك گفت: سئوال اين است كساني كه اين نامه را منتشر كردند به دنبال كدام هدف هستند؟ آيا فكر مي كنند حل  مسائل سياسي جامعه مترصد اعلام نظر چند برادر پاسدار بوده است؟ نماينده مردم اهواز با اشاره به سخنان امام راحل كه  تمامي ملت را ارتش جمهوري اسلامي دانسته اند گفت: سپاه و ارتش ما به گونه اي نيست كه عده اي در قالب آن تشكيلات  بتوانند با روحيه نظامي گري بر مسائل كشور سلطه يابند.  وي گفت: اگر با انحصارطلبي عده اي كه به هر وسيله درصدد بدست گرفتن مراكز قدرت هستند كاسه صبر ملت لبريز شود چه  بايد كرد؟ عزيزان ما در سپاه بايد بدانند كه ورود آنها به جناح بندي هاي سياسي نه تنها دردي را دوا نمي كند بلكه مي تواند آسيب بيشتري وارد كند.  منوچهر بهنيا نماينده كرمانشاه نيز به خبرنگار ما گفت:  نوشتن نامه و ارسال آن توسط مقام هاي مسئول به يكديگر منعي ندارد اما انعكاس اين نامه كه مهر خيلي محرمانه  داشته باعث تعجب است. بهنيا با اشاره به سخن امام راحل  در مورد واجب بودن حفظ اسرار نظام گفت: كساني كه اقدام  به افشاي اسرار نظام كرده اند واجب شرعي را زير پا گذاشته اند.  نماينده كرمانشاه اظهار نظر در مورد محتواي نامه را به  پس از تاييد و يا تكذيب آن از سوي نويسندگان نامه موكول  كرد و گفت: حوادث روزهاي اخير و تشنجاتي كه توسط ضدانقلاب و افراد غيرمعتقد به اسلام و آزادي صورت گرفت  نشان داد كه كنترل عوامل تفرقه افكن و ضدانقلاب با محدود كردن افكار و انديشه افراد جامعه و منتقدان نظام كاملا"  متفاوت است. دكتر بهنيا در مورد حوادث كوي دانشگاه گفت:  براي توسعه سياسي و بسط آزاديها در تمام دنيا مقاومت هايي وجود دارد كه ميزان و شدت آن بستگي به بافت  جامعه و فرهنگ و نوع حكومت دارد.  وي گفت: حوادث اخير نشان داد كه دو گروه با يكديگر همكاري پيدا و پنهان داشتند. يك گروه مخالفين آزادي كه  تنها در شرايط اختناق و ديكتاتوري مي توانند به حيات خود ادامه دهند و گروه دوم افرادي كه هيچ حد و مرزي براي  آزادي قائل نيستند.  وي گفت: افرادي كه شعارهاي خلاف خواسته و اعتقاد اكثريت  مردم مطرح كردند در جهت انحراف از هدف اصلي و خواستهاي  بحق دانشجويان متعهد و انقلابي بود كه اين، خواسته  مخالفان آزادي نيز بود.  بهنيا برخورد غيرصحيح نيروي انتظامي با يك مسئله فرهنگي  را منجر به از دست رفتن كنترل قضيه دانشگاه و ايجاد زمينه براي پيدايش و رشد افراد سوءاستفاده چي دانست و گفت: دانشجويان متعهد با آگاهي كامل و درك مسئوليت و موقع شناسي اجازه سوءاستفاده از خواسته هاي به حق و منطقي خود را ندادند. 
