 اروميه- خبرنگار همشهري: هيچ نوع مجوزي براي برخوردهاي  خشن با تشكل ها و تجمع هاي قانوني وجود ندارد.  استاندار آذربايجان غربي با محكوم كردن حمله به كوي  دانشگاه تهران در اروميه گفت: مقام معظم رهبري، رياست  جمهوري، بزرگان دين، علماي كشور، همه اهل انديشه و نظر و اقشار مختلف خشونت هاي اخير را در كشور محكوم كردند.  وي ضمن تقبيح عمل خشونت و رفتار ناپسند و غير متناسب با اهل فكر و انديشه افزود: خشونت طلبان در حمله به كوي  دانشگاه تهران به دانشجويان و قشر جوان كه در حمايت از انقلاب بار سنگيني را به دوش كشيده اند و در زمان دفاع  مقدس شهداي گرانقدري به انقلاب اسلامي ايران هديه  كرده اند و نيز در دوم خرداد 76 سهمي شايسته، بي نظير و مورد تاييد مردم از خود نشان دادند اهانت و بي حرمتي  كردند كه هيچ كس نمي پذيرد، همچنانكه اين اتفاق نظر و وفاق ملي را در محكوميت حمله به دانشجويان در كشور شاهد بوديم.  مير لوحي ابراز اميدواري كرد كه اين صحنه هاي زشت  هيچ گاه در كشور تكرار نشوند.  وي گفت: هيچ مجوز قانوني رسمي و ملي و اجتماعي براي  برخوردهايي از اين نوع با تجمعات دانشجويي وجود ندارد و مقام معظم رهبري روشها و برخوردهاي خشن را با تشكل ها و تجمع هاي قانوني براي هميشه منع فرموده و تحريم كردند. 
