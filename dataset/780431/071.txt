 گروه سياسي: شوراي منتخب متحصنين كه نمايندگي دانشجويان  معترض به واقعه تهاجم به كوي دانشگاه را بر عهده دارند با صدور اطلاعيه شماره چهار خود اعلام كرده در صورتي كه  سرنوشت مفقودين و بازداشت شدگان حوادث اخير به سرعت روشن  نشود اين شورا بر حسب وظيفه، كليه گزارش هاي خود را در اين زمينه در اختيار افكار عمومي قرار خواهد داد.  متن اطلاعيه اين شورا به شرح زير است:  متاسفانه چند روز پس از فاجعه كوي دانشگاه و اتمام تحصن  دانشجويان و اعلام رسمي شوراي منتخب متحصنين به نمايندگي  از دانشجويان مبني بر جدايي خط مشكوك آشوب و خشونت از رويكرد منطقي دانشجويان كه قطعا" به دنبال هدفي جز اصلاح  در فضايي آرام و منطقي نبوده است، موج وسيع بازداشت ها از سوي مراجع حداقل به ظاهر غيررسمي آغاز شد. اخبار و گزارشات حاكي از اين است كه حتي افرادي به صرف دانشجو بودن بازداشت شده اند و پس از ساعت ها بازجويي همراه با ضرب و شتم مجبور به اقرار كتبي و امضاي چشم بسته اوراق  از قبل تنظيم شده گرديده اند و در نهايت يا با پرونده اي  در دادگاه انقلاب و يا با تعهد و ضمانت، در نقطه اي دور از شهر رها گشته اند.  اما در مورد كساني كه هنوز در بازداشت به سر مي برند گزارشاتي دال بر تماس تلفني بسيار كوتاه مدت مفقودين با خانواده ها در حالي كاملا" مضطرب و تحت فشار به شورا رسيده است حتي گاهي كساني در تماس هاي خود گفته اند كه  براي آخرين بار سخن مي گويند و خداحافظي كرده اند.  وزارت اطلاعات در اطلاعيه شماره 4 خود اعلام داشته است  كليه افراد بدون وابستگي تشكيلاتي آزاد شده اند اما متاسفانه هنوز تعدادي از اعضا و همكاران اين شورا(مهدي  فخرزاده، علي حسين قاضي زاده، حسن حضرت زاده، مجيد افشاري، روزبه گرجي بياني، حسين ارغواني، مهد محموديان) و بسياري از فعالين انجمن اسلامي دانشجويان و ساير نهادهاي قانوني ورسمي دانشجويي در بازداشت به سر مي برند يا اطلاع موثقي از آنان در دست نيست.  اين اطلاعيه در ادامه مي افزايد: آيا بهانه كاملا"  غيرمنطقي همكاري و ارتباط با نهادهاي رسمي دانشجويي مجوز ادامه بازداشت غيرقانوني دانشجويان است؟ آيا منظور از وابستگي تشكيلاتي همان عضويت در انجمن هاي اسلامي  دانشجويان و ساير تشكلهاي رسمي دانشجويي است؟ شوراي منتخب متحصنين ضمن ابراز نگراني شديد نسبت به اين  برخوردهاي غيرمنطقي و سرنوشت دانشجويان بازداشت شده و پرونده سازي غيرواقعي مربوط به آنان از كليه نهادهاي  مسئول خصوصا" شوراي عالي امنيت ملي مي خواهد كه سريعا"  نسبت به تعيين سرنوشت تمامي مفقودين و بازداشت شدگان  اقدام نمايند و نتايج آن را همچون گذشته صادقانه و شفاف  دراختيار مردم قرار دهند. بديهي است در غير اين صورت اين  شورا برحسب وظيفه كليه گزارشات و اطلاعات خود را دراختيار افكار عمومي قرار مي دهد.  در ضمن شوراي منتخب متحصنين همچنان از طريق رايزني و گفتگو با مسئولين پيگير خواسته هاي بحق دانشجويان  مي باشد. اين شورا در خاتمه از مردم خواسته چنانچه اخبار و اطلاعاتي در زمينه مفقودين و بازداشت شدگان دارند با تلفن شماره 8862607 تماس بگيرند. 
