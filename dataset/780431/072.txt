 گروه سياسي: انتشار نامه 24 تن از فرماندهان سپاه خطاب به رئيس جمهوري كه حامل "نگراني "اين فرماندهان از وقايع  اخير كشور است با واكنش گسترده اي در سطح افكار عمومي،  احزاب، گروههاي سياسي و تشكل هاي صنفي و دانشجويي روبرو شده است.  در همين زمينه انجمن اسلامي دانشجويان دانشگاه شهيد چمران با صدور بيانيه اي تحليلي ضمن تشريح مواضع خود در قبال ارسال نامه فرماندهان سپاه به رئيس جمهوري خواستار موضعگيري سپاه پاسداران در قبال عملكرد گروهي از فرماندهان شده است.  اين انجمن در بيانيه خود ضمن تصريح بر اين نكته كه  واقعه كوي دانشگاه تهران نبايد تحت الشعاع حوادث بعدي  قرار گيرد در بيان بخشي از ديدگاههاي خود چنين آورده است:  انتشار نامه بسيار محرمانه فرماندهان ارشد سپاه به  رياست جمهور از سوي روزنامه هاي جناح راست بويژه دو روزنامه عصر- كيهان و رسالت - پرده ديگري از سناريوي  طراحي شده بحران سازان عليه دولت مردمي و رياست جمهوري  است.  شوراي مركزي انجمن اسلامي دانشجويان دانشگاه شهيد چمران  اهواز انتشار اين نامه را به نيت ضربه زدن به دولت و نظام جمهوري اسلامي ايران ارزيابي كرده خواستار موضع گيري سپاه پاسداران در مقابل اين عمل مزورانه  مي باشد. 
