 گروه سياسي: حزب اسلامي كار با انتشار بيانيه اي در باره انتشار نامه محرمانه فرماندهان سپاه از قوه قضائيه  خواست به گونه اي عمل كند كه شائبه جناحي بودن دستگاه  قضائي از بين برود.  در بخشي از بيانيه اين حزب كه نسخه اي از آن به روزنامه  همشهري ارسال شده چنين آمده است:  انتشار اين نامه آن هم با طبقه بندي خيلي محرمانه توسط روزنامه هاي منتسب به يك جناح خاص كه در جريان توقيف  روزنامه سلام به اتهام انتشار يك نامه محرمانه آن همه  جوسازي مي كردند و سكوت دستگاه در برابر اين جرم مشابه  جاي سئوال دارد. نه تنها انتشار نامه كه انتشار برخي از اسامي فرماندهان نظامي كشور جرمي به مراتب بزرگتر از جرم  روزنامه سلام بوده است و جا دارد تا دستگاه قضائي كشور نشان دهد كه جناحي عمل نمي كند و قانون شكني و تجاوز به  حريم امنيت ملي را از سوي هر كس كه باشد بي پاسخ  نمي گذارد و اگر يك روزنامه مدافع رئيس جمهوري را به  دليل افشاي يك نامه محرمانه توقيف مي كند با همان ديد به  دو روزنامه فوق الذكر هم مي نگرد. حزب اسلامي كار همچنين  در ادامه بيانيه خود تصريح كرده است:  بي شك اين نامه آن هم در اين شرايط به جز مداخله نظاميان  در امور سياست تلقي نمي شود و اگر چه شايد واقعا"  دردمندانه بوده باشد، اما از آنجا كه هم قانون اساسي و هم امام راحل كه در سال او به سر مي بريم همواره بر عدم  مداخله نظاميان در امور سياست تاكيد داشته اند و حتي در وصيت نامه سياسي خود نيز به آن اشاره كرده اند، قابل  توجه است و نبايد از نظر دور بماند كه نيروهاي مسلح  جمهوري اسلامي ايران حق مداخله در سياست را ندارند.  حزب اسلامي كار در خاتمه توجه عميق مسئولين كشوري و لشكري را به وظايف خطير آنان در دو حوزه سياست و نيروهاي  مسلح جلب مي كند. 
