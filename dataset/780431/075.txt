 گروه سياسي: آشوبهاي هفته گذشته تهران كه با تهاجم به  كوي دانشگاه تهران آغاز شد و به درگيريهاي خياباني  خشونت بار انجاميد، در روزهاي اخير درصدر اخبار كشور جاي  داشته و دانشجويان و دست اندركاران رسيدگي به پرونده اين  وقايع بارها بر اين نكته تاكيد كرده اند كه واقعه حمله  به كوي دانشگاه نبايد تحت الشعاع درگيريهاي خياباني قرار گيرد.  در همين زمينه ديروز در دو نشست جداگانه از سوي  دانشجويان عضو دفتر تحكيم وحدت و نيز دو تن از مسئولين  امور دانشجويي دانشگاههاي تهران(معاونت دانشجويي و مدير كوي دانشگاه)با خبرنگاران اين نكته مورد توجه قرار گرفت  كه اولويت رسيدگي به واقعه تهاجم خونين به كوي دانشگاه  نبايد فراموش شود; چرا كه پرداختن به اين واقعه و مجازات  مسببان آن مباني قدرت و قوت نظام را تحكيم مي كند. روز گذشته ديدگاههاي برخي احزاب و گروهها از جمله بخش هايي  از نشست مطبوعاتي اعضاي تحكيم وحدت در اين باره منتشر شد.  در شماره امروز نيز بخشهايي از مصاحبه مطبوعاتي آقايان  سليماني و كوهي معاون امور دانشجويي دانشگاه تهران و مديركل امور خوابگاههاي دانشگاه تهران به اطلاع  خوانندگان مي رسد.  دكتر داوود سليماني معاون امور دانشجويي و فرهنگي  دانشگاه تهران روز سه شنبه در جمع خبرنگاران با انتقاد از عملكرد نيروي انتظامي در جريان واقعه كوي دانشگاه  گفت: اگر اين نيرو درست عمل مي كرد و با فرمانده خاطي  صادركننده دستور حمله به خوابگاه به گونه شايسته  برخورد مي شد، زمينه هاي سوءاستفاده عناصر ضدانقلاب كه  در پوشش دانشجو در جهت تضعيف نظام حركت كردند فراهم  نمي آمد.  سليماني با تاكيد بر اين نكته كه طي تماس با وزارت كشور در شب واقعه محرز شد كه به نيروي انتظامي اكيدا" ابلاغ  شده كه وارد خوابگاه نشوند گفت: وقتي اين موضوع از طرف  مديريت كوي به فرمانده نيروي انتظامي مستقر در محل توضيح  داده و ملتمسانه درخواست شد اجازه دهند دانشجويان را آرام كرده و آنها را به خوابگاه بازگردانند، اين فرمانده  (ميراحمدي)با اهانت به مدير كوي گفت "همه اينها زير سر شما نيروهاي دولتي.. است. پرونده اي برايت بسازم كه كسي  نتواند نجاتت دهد" و سپس با حمايت اين فرد نيروهايي با لباس شخصي مسلح به تير و كمان، چوب و سنگ همزمان با نيروي انتظامي به داخل خوابگاه حمله ور شدند.  وي همچنين در برآورد خسارات وارده به خوابگاه دانشجويان  در اثر تهاجم عوامل نيروي انتظامي و گروههاي فشار گفت:  در جريان اين واقعه 800 اتاق و 2400 تخت خوابگاهي تخريب شده كه براي بازسازي اين مجموعه 8 ميليارد و 29 ميليون و 400 هزار ريال بودجه لازم است.  دكتر سليماني همچنين ضمن تقدير از هشياري دانشجويان در اتخاذ واكنش سنجيده براي برقراري نظم و امنيت و عدم  همراهي آنان با اخلالگران تاكيد كرد: هرچند ما معتقديم  بايد با عناصر سوءاستفاده كننده از اين جريان برخورد شود،  ولي تاكيد مي كنيم در پرتو چنين برخوردي نبايد اصل  واقعه به دست فراموشي سپرده شود.  وي همچنين توجيه وجود" پليس شخصي "را كه معاون سياسي  امنيتي وزارت كشور مدعي حضور آنان در شب واقعه بود غيرقابل قبول دانست و گفت: حضور افراد كم سن و سال كه با لباس شخصي و تير و كمان دانشجويان را هدف قرار مي دادند نبايد در قالب پليس شخصي توجيه شود.  معاونت دانشجويي در ادامه ضمن اظهار اميدواري براي  بركناري فرمانده نيروي انتظامي خواستار محاكمه دوتن از فرماندهان اين نيرو(ميراحمدي - نظري)شد.  محمدكاظم كوهي مديركل خوابگاههاي دانشگاههاي تهران نيز ضمن شرح واقعه گفت: در شب دوم درگيري هفت نفر از نيروهاي  انصار توسط دانشجويان بازداشت شدند كه با كمك خود من و تعدادي از انتظامات دانشجويان و ماموران حراست خوابگاه  از داخل مسجد خوابگاه بيرون فرستاده شدند. اين نيروها همگي مسلح به پنجه بوكس، گاز اشك آور، دستبند و كارتي  بودند كه روي آن نام و نشان آژانس مسافرتي شلمچه حك شده  بود، اما متاسفانه فرداي همان شب دو نفر از همان  آزادشده ها ميان افراد مهاجم بودند و به ضرب و شتم  دانشجويان مي پرداختند.  دكتر كوهي در مورد تعداد زخمي شدگان گفت: در اين  موردآمار دقيقي در دست نيست، زيرا بسياري از دانشجويان  زخمي حتي جرات مصاحبه و اعلام وضعيت ندارند. تعدادي از مجروحين هم كه شهامت داشتند و به سازمان پزشكي قانوني  مراجعه كردند از سوي اين سازمان پذيرفته نشدند!  وي با اعلام اين خبر كه دانشگاه تهران بر عليه يكي از روزنامه هاي عصر(كيهان)به لحاظ دروغ آفريني و تنش زايي  در وقايع خوابگاه شكايتي تنظيم و در اختيار مقامات مسئول  قرارداده گفت: در حالي كه چندتن از دانشجويان توسط مهاجمين از طبقات سوم ساختمانها به پايين پرتاب شدند،  حمله كنندگان با اهانت به مسئولان اجرايي كشور به  دانشجويان مي گفتند" خاتمي كجاست كه بيايد شما را نجات  دهد؟! " دكتر كوهي همچنين در خصوص تعداد دقيق تلفات واقعه تهاجم  به كوي گفت: چون بنا را بر اين گذاشته ام كه در اين جلسه  صادقانه صحبت كنم، اجازه دهيد به اين پرسش پاسخ ندهم. 
