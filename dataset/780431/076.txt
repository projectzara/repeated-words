   غيرقابل باور است اما واقعيت دارد كه مسئولين شركت  هتل هاي ايراني(هما)بدون احساس كمترين مسئوليت مدت حدود دو سال عده اي ازجوانان تحصيلكرده كشورمان را بازي دادند و به زندگي بدبين كردند و اول جواني توي ذوق آنها زدند،  به جوانان عزيز دهن كجي شد، شايد هم با سوءنيت چنين  برنامه اي را پياده نموده بودند چون غيرقابل باور است.  اما حكايت شوخي با جوانان:  1- شركت هتلهاي ايران در پائيز سال 76 در مطبوعات آگهي  داد كه نياز به دارندگان ليسانس زبان و مديريت بازرگاني  دارد.  2- برابر مفاد آگهي در بهمن ماه چند صد نفر در اين آزمون  حضور يافتند و شركت هم هزينه سنگيني را براي چنين برنامه  و آزمايشي تقبل نمود و بعد بهرحال در ارديبهشت ماه 77 اعلام كرد حدود پنجاه نفر مرد و پنجاه نفر خانم قبول  شده اند و گفته شد منتظر باشند تا به نوبت دعوت شوند.  3- باز بعد از مدتي و با دعوت قبلي آزمايشات پزشكي از هر لحاظ و در محلهاي گوناگون وسيله پزشكان متخصص انجام  گرديد و در نتيجه تعدادي هم در نتيجه اين آزمايشات مردود شدند و به كساني كه قبول شدند اطلاع داده شد كه در شهريور ماه 77 جهت مصاحبه حضوري در مورد روانشناسي حاضر باشند كه اين مرحله هم با اياب و ذهاب و صرف هزينه و وقت  انجام و نتيجه اينكه باز تعدادي در مصاحبه موفق نشدند و عده كمتر شد.  4- از آبان ماه 77 تعداد باقي مانده به گزينش معرفي  مي شوند و فرمهاي چاپي تحويل مي گردد كه از جمله بايد تعدادي آشنا و تعدادي از افراد معتبر و متعهدمعرفي شوند و مسجد محل سكونت هم بايد آنها را تاييد كند كه تنظيم  فرم و دوندگي جديد براي جوانان و پيدا كردن اشخاص و افراد خواسته شده شروع مي شود و بهرحال فرمها تكميل و تحويل شركت و مسئوليني كه براي اين كار تعيين شده اند مي گردد ولي بازي ادامه دارد و در اينجا شنيده هاي خود را به طور خلاصه بايد بنويسم كه اين جوانان تحصيلكرده و پاك و قبول شده هاي آخري چه اميدهاي بزرگي براي آينده  خود داشتند، يكي مي گفت از مسافرت به خارج منصرف شدم،  ديگري توضيح مي داد كه ديدم با وضع پيش آمده ادامه تحصيل  ممكن نخواهد شد يا از ازدواج منصرف شدم تا پس از استخدام  ازدواج كنم. يا داستانهاي شيرين تر مخصوص جوانان كه ديگر خود را موفق در اين برنامه مي ديدند مخصوصا" كه مرتب شنيده مي شد كه افرادي به معرفهاي قيد شده در فرمها مراجعه و با آنها در مورد وضعيت جوان از هر لحاظ پرسشهايي كرده اند يا از مسجد محل تحقيق نموده اند و به هرحال از گذشته و پدر مادر و زندگي شخصي و خصوصي و حال سئوالات طولاني كرده حتي گفته بودند كه به خود متقاضي گفته نشود كه چه تحقيقات و سئوالاتي كرديم كه  بديهي است بهرحال به گوش جوانان رسيده بود.  5- اما مرحله بعدي بازي براي گزينش بعد از تحقيقات  فراوان و بررسي اعلام مي گردد يعني اسفند ماه 77 به پنج  نفر مرد و 7 نفر زن اطلاع داده مي شود كه در مرحله نهايي  فقط اين تعداد قبول شده اند و منتظر باشيد كه به زودي  براي استخدام دعوت خواهيد شد. باز خانمي مي گفت كه سه  سال بود ازدواج كرده بودم و بخاطر اينكه ديگر قريبا"  استخدام مي شوم برنامه بچه دار شدن را عقب انداختيم تا اول استخدام و اول خدمت مواجه با مشكلات نشويم.  6- خاتمه و نتيجه بازي اينكه چون در مدت 2 ماه بعد از عيد باز خبري نمي شود چند نفر از قبول شدگان نهايي با هماهنگي به دفتر جناب مديركل مراجعه و گله مي كنند كه  مدت 2 سال است اين آگهي و استخدام شما وقت ما را گرفته  است نتيجه چي مي شود؟ ولي جناب مدير كه گفته مي شود خيلي  هم موءدبانه حرف مي زد و لبخند مي زد با عزت و احترام به  جوانان مراجعه كننده مي گويد كه در جلسه آخر قرار شده كه  فقط يك نفر خانم و 4 نفر آقا را استخدام كنيم كه آن هم  در شهريور ماه 78 امكان پذير است و اما مشكل فعلي اين  است كه ببينيم با چه راه و روشي بايد بين قبول شدگان  نهايي كه 5 مرد و 7 نفر خانم بوده اند اين پنج نفر را انتخاب خواهيم كرد كه آن هم معلوم نيست. ديگر بقيه ماجرا كه تو خود حديث مفصل بخوان از اين مجمل !  مهرنوش احمدزاده 
