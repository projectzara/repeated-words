 نگاهي به رقابت هاي واليبال قهرماني باشگاههاي آسيا (هي فه)چين     تيم واليبال فولان سي چوآن قهرمان جديد واليبال  باشگاههاي آسيا.  گروه ورزشي: واليبال آسيا پس از ده دوره برگزاري مسابقات  باشگاههاي آسيا در پي تغيير و تحول صورت گرفته چند سال  پيش در كنفدراسيون قاره كه منجر به كنار رفتن مسئولان  ژاپني و جايگزيني "يوآن مين "به جاي "ماتسودايرا" شد، در سال 1999 ميلادي نام جديدي را تجربه كرد. اين بار تيم هاي آسيايي با نام جام كنفدراسيونها به ميدان مستطيل  شكل واليبال فراخوانده شده و به مدت يك هفته در شهر (هي فه)چين موقعيت واليبال آسيا را در آستانه قرن بيست  و يكم به بوته ارزيابي كشيدند.  در اين دوره از رقابت ها كه تنها 6 تيم از قاره پهناور آسيا پا به ميدان گذاشته بودند، نماينده كشورمان همانند چند دوره گذشته پيكان تهران بود.  پيكان در كنار تيم هايي چون سامسونگ كره جنوبي،  فولان سي چوآن(چين)، ان اي سي(ژاپن)، الريان(قطر)و ان وي(چين)در دوره جديدي از فعاليت تيم هاي باشگاهي  آسيا در مجموع با به نمايش گذاشتن بازيهاي خوب و در خور توجه موفق شد به مقام سوم دست يابد. در شرايطي كه پيكان  در دوره هاي قبلي اين بازيها در جام صلح در تهران و بيروت دو مقام دومي و دو عنوان سومي را بدست آورده بود،  عنوان سومي ميدان(هي فه)با ارزش ترين مقام يك تيم  ايراني در ميداني بود كه چهار تيم برتر شرق آسيا در آن  شركت داشتند.  واليبال باشگاههاي آسيا كه از سال 1989 بنيان نهاده شده  بود، تنها در 6 دوره برگزاري اش در ژاپن و در شهر هيروشيما مورد توجه قطبهاي برتر اين ورزش در قاره بود و هنگامي كه ميزباني به تيم هاي غرب آسيا(ايران و لبنان) رسيد با پشت كردن تيم هاي شرق آسيا كه به صورت كج دار و مريز در بازيها حاضر مي شدند، از رونق افتاد و از هدف  اوليه اش دور شد. در چنين فضايي كه در هر دوره شاهد غيبت  يكي دو تيم از ژاپن، چين و كره جنوبي در سالهاي 1995 الي  1998 بوديم، تيم هاي غرب آسيا از جمله پيكان تهران و الهلال عربستان اين موقعيت را يافتند كه طي چهار دوره به  عناوين اول و دومي چنگ اندازند. تا پيش از سال 1995 بهترين عنوان بدست آمده از سوي تيم هاي ايراني همچون  (استقلال، آبگينه قزوين، بنياد شهيد و بانك ملي)عنوان  پنجمي يا ششمي بود و تنها از جام هفتم بود كه با برگزاري  مسابقات آسيايي در تهران دو تيم فتح تهران و فولاد اهواز در غياب نمايندگان كره جنوبي و چين به مقام دومي و سومي  رسيدند.  در طول چهار دوره پاياني جام صلح آش آنقدر شور شده بود كه حتي ژاپني ها بانيان اصلي برپايي بازيها نيز از اعزام  تيم اول خود طفره مي رفتند و براي خالي نبودن عريضه  تعدادي جوان كم نام و نشان را به اسم يك تيم با اسم و رسم دار روانه بازيها مي كردند.  به هر روي پيكارهاي(هي فه)پاياني بر رقابت هاي ده ساله  جام صلح و آغازي دوباره براي واليبال باشگاهي آسيا بود كه بايد ديد در سالهاي آتي چه سرنوشتي خواهد داشت.  مسئولان كنفدراسيون واليبال آسيا اگر خواهان رشد و ترقي  واليبال قاره و عقب نماندن از قافله پيشرو واليبال  جهانند، بهتر آن است با دورانديشي زمينه هاي موفقيت اين  بازيها را در دوره هاي آينده فراهم تا اين مسابقات نيز به سرنوشت بازيهاي جام صلح دچار نشود. نكته ديگري كه  بايد در دستور كار مسئولان كنفدراسيون واليبال آسيا قرار گيرد، مشاركت همه كشورهاي آسيايي در رقابت هاي باشگاهي  قاره است و جدا از نگاه كيفي به بازيها كميت نيز فراموش  نشود تا پاي همه تيم هاي آسيايي به اين بازيها باز شود.  موقعيت تازه واليبال ايران  با تغيير و تحولي كه از ابتداي سال گذشته ميلادي در قوانين واليبال و كسب امتياز اين رشته به وقوع پيوسته،  موقعيت تازه اي براي واليبال ايران ترسيم شده و حضورپيكان كه در برگيرنده اكثر نفرات مطرح واليبال بود،  اولين تجربه واليبال ايران در پيكارهاي رسمي به شمار مي آمد. نتايح حاصله پيكان در مصاف با رقباي آسيايي نشان  داد كه با تغييرات جديد، واليبال ايران صاحب موقعيت  بهتري نسبت به گذشته شده و فاصله اش با برترين هاي اين  ورزش در آسيا نيز كمتر شده است.  در پايان اين بازيها و در نشستي كه مدير باشگاه پيكان،  مربيان و كاپيتان اين تيم با خبرنگاران داشتند، نكات  جالبي مطرح شد كه در اينجا به قسمتي از صحبت هاي آنان  اشاره مي كنيم.  * مهدي دادرس مدير باشگاه: ما با هماهنگ كردن تقويم  داخلي خود با تقويم كنفدراسيون واليبال آسيا و اعزام تيم  از دل مسابقات قادر به كسب نتيجه بهتري نيز خواهيم بود.  در شرايطي كه واليبال آسيا سير نزولي را مي پيمايد واليبال ايران به لطف فعاليت خوب باشگاهي صاحب بازيكنان  زبده اي است كه مي تواند عناوين با ارزشي را به خود اختصاص دهد.  * حسين حسيني مربي: من فكر مي كنم همين تيم ما با چند بازي تداركاتي خارجي قادر به كسب نتيجه بهتري نيز بود.  اگر بازيكنان ايراني قدر موقعيت خود را بدانند و از درصد خطاهاي خود بكاهند، پيروزي بر تيم هاي سامسونگ و " ان اي سي "ژاپن به راحتي حاصل مي شد.  * حسين مهرانپور مربي: به ديد من تغييرات تازه واليبال  موجب كاهش فاصله واليبال ايران با تيم هايي چون كره،  ژاپن و چين شده است و تيم هاي ايراني اگر در شيوه  تمرينات سنتي خود تجديدنظر كنند در مقطع فعلي پيروزي بر تيم هايي چون كره جنوبي و ژاپن دور از دسترس نيست. اما برتري مقابل واليبال چين در حال حاضر ميسر نيست و بايد تلاش بيشتري به خرج داد و زحمت فراوانتري كشيد.  * حسين معدني كاپيتان: بازيكنان ايران در صورت دارا بودن  آمادگي بدني مناسب با برخورداري از روحيه بالا چيزي از ديگر همتايان آسيايي خود كم ندارند و از نقطه نظر هوشي  نيز برترند. واليبال ايران با آشنايي و مسلح شدن به  تاكتيك هاي روز واليبال بطور حتم در ميدانهاي بعدي  مي تواند درخشش بيشتري از خود بروز دهد.  ارزيابي پيكان در برابر حريفان  پيكان در گام نخست به مصاف تيم سامسونگ كره جنوبي رفت.  عدم اطلاع در استفاده از توپ هاي رنگي باعث شد تا در شروع بازي نماينده ايران غافلگير شود. تيم ايران كه از حمله وران خوبي برخوردار بود و در اين زمينه چيزي كمتر از حريف خود نداشت، اما نقطه برتري حريف در توپگيري و دفاع منسجم در روي تور بود كه برتري ميلي متري در دو گيم  پاياپاي را از آن اين تيم كرد. بازيكنان پيكان خصوصا"  سرديتوف، رضايي و مجردي اگر در كار دفاع همانند حمله عمل  مي كردند، بدون شك كره اي ها قادر به پيروزي در اين  ميدان نبودند. پيكاني ها سه گيم را با امتيازات ناچيز به  حريف واگذار كردند و در بازي دوم خود به مصاف  " فولان سي چوآن "چين قهرمان اين بازيها رفتند.  قبل ازصحبت راجع به ديدار با" سي چوآن "در مورد سامسونگ  كره جنوبي بايد گفت: اين تيم جدا از كار گروهي روان از بازيكناني بهره مي گرفت كه تني از آنان حتي در ليگ جهاني  و مسابقات قهرماني جهان درخشيده بودند.  " شين جين سيك "سرآمد بازيكنان سامسونگ بود كه تبحري عالي  در نواختن اسپك هاي قدرتي در جلوي تور و پشت خط داشت.  اين بازيكن در طول بازيها لقب بهترين اسپوكر را از آن  خود كرد و كمتر دفاعي قادر به مهار او شد.  " فولان "تيمي كامل  بازي دوم پيكان مقابل تيم اول چين "فولان "انجام شد.  " فولان "قهرمان باشگاههاي چين با برخورداري از چند بازيكن تيم ملي اين كشور تيمي هماهنگ بود كه خلاقيت هاي  فردي در كار گروهي به خوبي نمود پيدا مي كرد.  " زانگ لي مينيگ "،" زانگ روفان "،" آن جان جين "،" زانگ  زيانگ"،" زائو گانگ "پنج ملي پوش تيم فولان بودند كه با پاسوري چيره دست به نام "يي ون "و يك ليبرو تمام عيار به  اسم" وانگ ليانگ "مجالي به هيچ تيم شركت كننده ندادند و با برتري مطلق فاتح اين بازيها شدند.  پيكاني ها در اين بازي با تركيب معدني، سرديتوف، نجاتي،  رضايي، مجردي و محمودي و بكارگيري پيمان اكبري، بهروز عطايي تلاش فراواني براي ارايه يك بازي خوب از خود بروز دادند، اما حريف پرتوان تر از آن بود كه خللي در كارش  ايجاد شود. اين بازي در سه گيم متوالي به سود فولان به  اتمام رسيد و پيكاني ها براي دشت نخستين پيروزي چشم به  ديدار با" الريان "قطر ضعيف ترين تيم اين دوره از مسابقات دوختند.  برد روحيه ساز ديدار با" الريان "قطر فرصتي بود تا بازيكنان پيكان با كسب روحيه لازم در انديشه راهيابي به روي سكو باشند.  پيكان براي رسيدن به اين خواسته دو حريف جدي چون "ان وي " يا همان ارتش چين و" ان اي سي "ژاپن را پيش رو داشت.  " الريان "با بلال مبارك حريف تمريني مناسبي بود تا پيكان  قبل از رويارويي حساس با تيم دوم چين انديشه هاي تاكتيكي  خود را به خوبي مرور كند. پيكان با پيروزي سه بر صفر در اين ديدار به جدال "ان وي "ميزبان رفت.  بهترين بازي پيكان  قهرمان باشگاههاي ايران كه به مرور خود را يافته بود، در ديدار چهارم بهترين بازي خود را ارايه داد و توانست با مغلوب كردن تيم دوم چين كه دو بازيكن دعوت شده به تيم  ملي اين كشور را داشت به كسب عنوان در اين بازيها اميدوارتر شود. در اين روز بهنام محمودي بهترين بازيكن  ميدان بود كه در حمله، دفاع و سرويس پرشي امتيازات زيادي  را كسب كرد. بازي سازي فكورانه معدني و درخشش نجاتي،  رضايي، اكبري موجب شد تا در ميان ناباوري ياران پيكان  مزد تلاش جانانه خود را با يك پيروزي ارزشمند جشن بگيرند.  اين بهترين و با اهميت ترين كار پيكان در(هي فه)بود كه  براي نخستين بار در سطح مسابقات باشگاهي تيمي از كشورمان  موفق به مغلوب كردن تيمي از شرق آسيا و آن هم تيمي از چين(قدرت اول آسيا)شد.  تعويض پيروزي با شكست  در آخرين روز بازيها پيكان براي كسب عنوان سومي شرايطي  بهتر از دو رقيب خود" ان اي سي "ژاپن و" ان وي "چين پيدا كرد و در روزي كه به راحتي مي توانست نماينده ژاپن را در سه گيم مغلوب سازد، روي يك حادثه و توان كم بدني مغلوب شد. هر چند اين شكست تاثيري در كسب مقام سومي پيكان  نداشت، اما پيروزي در اين بازي شهد موفقيت اين تيم را كامل مي كرد كه در نهايت چنين نشد. نبود حسين معدني  پاسور اول پيكان در اين بازي موجب شد تا محمد عمده غياثي  با همه تلاشي كه از خود به خرج داد، به دليل ناهماهنگي  با اسپوكرهاي تيم نتواند نتيجه مطلوب را پس از پيروزي در دو گيم اول و دوم در سه گيم بعدي بگيرد و سرانجام پيكان  در ميان بهت حاضرين در رقابتي نزديك با شكست مواجه شد.  در مجموع پيكان طي پنج بازي با كسب 2 برد و 3 شكست در جاي سوم ايستاد و عنوان قهرماني و نايب قهرماني نيز به  دو تيم "فولان سي چوآن "چين و" سامسونگ "كره جنوبي تعلق  گرفت. جدا از مقام سومي پيكان كسب عنوان بهترين دريافت  كننده بازيها از سوي عظيم جزيده بود كه با اين موفقيت  جواز ورود به جمع ملي پوشان واليبال ايران را پيدا كرد.  علي شاكري 
