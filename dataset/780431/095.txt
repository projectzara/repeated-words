 به مناسبت تولد يازدهمين اختر تابناك آسمان امامت  حضرت امام حسن عسكري(ع) يكي از استوانه هاي اخلاقي تمامي اديان و از جمله اسلام  آموزه اي است كه در آن تاكيد شده است "انساني كه خود و ديگران را فريب ندهد و در كارش صداقت و جديت بورزد، راه  نجات و رستگاري به روي وي باز است و مدارج تعالي و ترقي  را طي خواهد كرد. " داشتن شخصيت سالم و فريب ندادن خود و ديگران نخستين گام  در راه ترقي است، در چنين مسيري هدف نخست ايجاد اعتماد و نيز گسترش روابط انساني براساس آموزه هايي است كه خداوند براي رشد و تعالي آدميان در نظر گرفته است. در مقابل  چنين تربيت سليم و شيوه مرضيه اي دورويي و نفاق قرار دارد كه مهلك ترين عامل در صدمه زدن به روابط ميان  آدميان است. امام حسن عسكري(ع)كه امروز تولد آن بزرگوار را شيعيان جهان و نيز انسانهاي آزاده نهاد و تمامي كساني  كه به نوعي به انسان و شخصيت آن حرمت مي نهند، جشن  مي گيرند و پاس مي دارند، در حديثي، ضمن مذمت و نهي  دورويي و نفاق در شخصيت انساني، چنين خصلتي را ويژه  بدترين نوع بندگان مي دانند و مي فرمايند: "بدترين بنده  آن است كه دوروي و دو زبان باشد، در حضور برادرش او را مي ستايد و پشت سرش او را مي خورد(غيبت كرده و از او بدگويي مي كند). " چنين رفتاري موجب مي شود تا اعتماد كه گوهري سخت ياب و زودگذر است در اندك زماني و با كمترين بي توجهي از كف  برود و در نهايت تخاصم و تنازع و كين بين آدميان جايگزين  مهر و شفقت شود. در چنين وضعيتي آنكه اعتماد ورزيده در خود خفت و خواري حس مي كند و درمي يابد كه آنچه در رفتار و گفتار و آموزه هاي طرف مقابل بوده، تنها در حد حرف و گفتار است و عمل و كنش را در آن راهي نيست. امام حسن  عسكري(ع)در تشريح چنين وضعيتي مي فرمايند: "هيچ عزيزي  حق را ترك نكند مگر آنكه خوار شود و هيچ خواري به حق  نگرايدمگر آنكه عزيز شود. "به نظر مي رسد، مراد اصلي  امام در اين سخن حرمت نهادن به انسان از آن جهت است كه  انسان مي باشد و راز جذب وگرايش آدميان به سمت اين  اسوه هاي اخلاقي در همين نگرش جامع و ديدگاه مبتني بر اتكاء به منظر خدايي است.  در چنين نگرشي شفقت و مهرورزي برتمامي آدميان، اصل و پايه اي اساسي است و پس از آن، وقتي دلها بر اثر اين همه  كرامت و حرمت به انسانيت به جنبش درآمد، هنگامه طرح و تبشير مسائلي جزيي تر و خردتر فرامي رسد، مسائلي كه  آدميان را با وظايف اخلاقي و ديني شان آشناتر مي سازد و به آنان در طريق رسيدن به سرچشمه هاي انسانيت و ايمان ياوريها و مساعدتهاي بسياري مي نمايد.  در واقع آنچه كه علماي اخلاق از آن به سعادت تعبير مي كنند در وجود همين گوهرهاي يگانه زمانه نهفته است.  كانت فيلسوف اخلاق گراي آلماني هنگامي كه درباره "سعادت " و چگونگي دسترسي به آن سخن مي گويد، رمز دستيابي به  " سعادت "را با" شايستگي "قرين مي داند و معتقد است  هماهنگي و همراهي اين دو با يكديگر و جمع شدن آن در يك  فرد يا اسوه مي تواند، سعادت واقعي را براي آدميان تامين  نمايد و خير اعلاء را به وي عطا كند.  آنچه پيامبران و معصومين(كه درود خدا بر ايشان باد)را به اسوه هايي براي ديگر آدميان تبديل كرد و سيره و سخن و ياد آنها، دلهاي انسانها را به لرزش واداشته و مي دارد،  در توجه آن بزرگان به چنين نكات ظريفي بوده است و سلوك و رفتار آن بزرگان نيز موجب شده تا علي رغم گذشت سالهاي  فراوان، ياد و خاطره و خواندن سخنان و نصايح آنان،  همچنان دلها را به سمت سعادت و جستجوي حقيقت و صداقت  رهنمون كند سالروز تولد يازدهمين اختر تابناك آسمان  امامت و ولايت بر تمامي انسانهاي حق جوي و صادق و نيز آدمياني كه ذكر راستي و سخن حق اندك لرزشي در دلهاي آنها به وجود مي آورد گرامي باد. 
