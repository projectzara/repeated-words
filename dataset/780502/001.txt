   نگاهي به مفهوم "رقيب" در ادبيات فارسي  در اين مقاله سعي شده است مضمون رقيب كه يكي از مضامين  لطيف شعر فارسي است، مورد بررسي قرار گيرد و موارد استعمال آن در معاني گوناگون با استناد به اشعار تني چند از شاعرانمان تبيين شود.  رقيب در شعر شاعران ما اغلب معني محافظ و پاسبان را دارد ولي گاه در معني رقيب عشقي است و گاه نيز در معني كسي  است كه بر سر تاج و تخت با ممدوح شاعر رقابت مي كند.  آنچه در اين راستا به پرورش زيباتر مضمون رقيب كمك  مي كند، تغيير استراتژي(موضع)عاشق در قبال رقيب است.  به عبارت ديگر شاعر گاه در بيان مضمون رقيب نوآوري خود را متوجه عاشق مي كند. بدين نحو كه عاشق در قبال رقيب يكي از اين چهار وضع را دارد 1- گاه وضع منفعل دارد يعني  ترس و هراس از او به دل راه مي دهد 2- گاه خلاف معمول  وضعيتي فعال دارد به صورتي كه پروايي از رقيب ندارد و هراس به دل راه نمي دهد 3- گاه عاشق، رقيب را از آنجا كه  يادآور وجود عزيز معشوق است، دوست مي دارد 4- در شكل  چهارم آن خود عاشق، رقيب و پاسبان معشوق مي شود. رقيب حتي معشوق را هم تحت الشعاع قرار مي دهد به نحوي كه در بعضي اشعار معشوق خواهان عاشق است و از رقيب بي زار... و گاه به عكس او نيز با رقيب هم پيمان مي شود تا عاشق را بيازارد با اين حال عاشق راستين جور معشوق را بر جفاي  رقيب برمي گزيند، همانطور كه از عاشق صادق چنين انتظاري  مي رود. اكنون پس از اين مقدمه كوتاه، توجه خوانندگان را به بررسي مباحث فوق همراه با شواهد شعري آن جلب مي كنيم.  يكي از مضمونهايي كه شعراي ما در بيان احوال عشق - چه عشق  عرفاني و چه عشق مجازي - به آن اشاره كرده اند، مضمون  رقيب است. تكرار اين درونمايه در شعر شاعران بن مايه  ادبي" رقيب" را بنيان نهاده است.  رقيب حوزه روح عاشق است برهم زننده خلوت اوست. پرده دار سراي معشوق است. و به فرجام مانع ديدار دلداده و دلدار است.  رفتم كه حلقه زنم پنهان زچشم رقيب آمد رقيب و سبك در ره گرفت مرا گفتا به حضرت او گر حاجتي است بگو گفتم كه هست بلي اما اليك فلا هم خود ز روي كرم برداشت پرده و گفت  اي پاسبان تو برو خاقانيا تو درآ عاشق پيوسته از رقيب بيمناك است. البته طرح قضيه رقيب در زماني است كه معشوق به عاشق خود عنايت مي كند و شايد او را لايق دوستي خود مي بيند، گرچه رسيدن به اين مرحله  زماني است كه عاشق دلسوخته بلاهاي بسياري را پشت سر نهاده و توانسته خشنودي و رضايت معشوق را به خود جلب كند،  اما از آنجا كه هرصافي، دردي در پس دارد، در انتهاي اين  خط، آن زمان كه معشوق وعده ديدار مي دهد، ميعادگاه از وجود رقيب غمكده اي براي عاشق مي شود و اينجاست كه قضيه  رقيب مطرح مي شود كه گاه جفاي معشوق و تباني او با رقيب نيز چاشني اين غم مي شود. كه سعدي اين مضمون را اينگونه  مي پرورد:  زهرم مده به دست رقيبان تندخوي  از دست خود بده كه زجلاب خوشتر است  (سعدي) با اين حال جفاي معشوق از وجود رقيب خوشايندتر است.  جور معشوق چنان نيست كه الزام رقيب گويي ابري است كه از پيش قمر مي نرود (سعدي) و آنكه نتواند جفاي معشوق و وجود رقيب را تحمل كند و در برابر هر دو امر سپر بيندازد، عاشق نيست:  هركه به جور رقيب يا به جفاي حبيب عهد فراموش كند مدعي بيوفاست  (سعدي) نمود مضمون رقيب در شعر فارسي، به احتمال قريب به يقين  تحت تاثير ادبيات عرب بوده است. اقوام باديه نشين عرب كه  در خيمه ها زندگي مي كردند، براي حفظ شرافت قومي از دست  تطاول بيگانگان و دشمنان، نگهبانان بر در خيمه ها مي گماردند، كه اين خود مضموني شد براي شعراي عاشق پيشه  عرب تا از آن در شعرهاي خود ياد كرده البته اين نظر تفحصي گسترده در آثار عرب را مي طلبد.  خاقاني گويد:  از خواب سگ كوي تو شد بختم بيدار پس خفت دگر ره ز فغان سگ كويت  * گاه عاشق رقيب را به اين خاطر كه پاسبان حرم يار است و يادگار يار، دوست مي دارد:  از پاي پاسبانت بوسي كنم گدايي  و آنگاه سر برآرم كاين است پادشاهي  عاشق غيور است و به هر آنكه به معشوق او توجهي كند، با ديده غضب مي نگرد چه يك معشوق، عشاقي چند داشته باشد و ليكن آن عاشق دلسوخته اي كه مراتب ارادتش به معشوق بيشتر است بر معشوق غيرت مي ورزد و از وجود عشاق ديگر دلخور و دردمند است، كه در اين صورت نيز از آنان به عنوان رقيب ياد مي كند.  با تو گفتم كه در اين بزم مده راه رقيب من كه در عشق نخواهم به جهان انبازي  " بايد توجه داشت كه در شعر حافظ و ادبيات قديم قبل از او،  رقيب به معناي امروزي، يعني رقيب عشقي نيست، بلكه به  معناي نگهبان و محافظ و لله و دربان و نظاير آن است. " (حافظ نامه، بهاءالدين خرمشاهي) و در مستدرك حافظ نامه آمده است كه: "بايد اضافه كرد كاربرد رقيب در شعر حافظ هميشه بر يك منوال نيست. اين  كلمه در غزلهاي به اصطلاح سياسي يا غزلهايي كه ممدوح جاي  معشوق نشسته است علاوه بر معناي مذكور، احتمالا" كاربرد ديگري دارد و به معناي كسي است كه مدعي سلطنت است و با ممدوح بر سر تصاحب تاج و تخت، كشمكش و رقابت دارد. نظير شاه محمود برادر شاه شجاع. تصور مي رود در ابيات زير،  حافظ ضمن اشاره به ستمهايي كه طي اين كشمكشها بر مردم  شيراز رفته، از مخالف و دشمن ممدوح با عنوان رقيب ياد مي كند...  حال ما در فرقت جانان و ابرام رقيب جمله مي داند خداي حال گردان غم مخور .. سروده شده كه معشوق(ممدوح)در سفر يا در حالت تبعيد بوده و احتمال اينكه رقيب(به معناي محافظ)را كه همواره  از ملازمان درگاه است در شهر رها كرده و با خود نبرده،  بسيار ضعيف است چه از فحواي كلام در اين غزلها برمي آيد كه رقيب نيز مانند حافظ فرسنگها با معشوق يا ممدوح فاصله  دارد. " گرچه در اشعار قديم و نمونه هايي كه از آن به دست داديم،  معناي محافظ و پاسبان چيره است، اما زمينه تغيير اين  معنا به معناي ديگر از جمله رقيب عشقي را كمابيش در ابياتي چند شاهديم كه ظاهرا" شعرا براي نوآوري در شعر،  به تدريج در معناي اوليه آن - كه از ادبيات عرب به وام  گرفته بودند- تغيير ايجاد كردند. كمااينكه حافظ از آن در معني مخالف و دشمن ممدوح نيز استفاده كرد.  در اين بيت حافظ كه مي گويد:  روي تو كس نديد و هزارت رقيب هست  در غنچه اي هنوز و صدت عندليب هست  در حقيقت مصرع دوم تمثيلي براي مضمون مصرع اول است و چون  در ادبيات ما عندليب استعاره از عاشق است و شاعر در اينجا آنرا براي رقيب ذكر كرده است، به نظر مي رسد شاعر،  رقيب عشقي را در نظر داشته است. سعدي نيز اينگونه  مي گويد:  من فتنه زمانم و آن دوستان كه داري  بي شك نگاه دارند از فتنه زمانت  * گاه خود شاعر يا به عبارتي عاشق رقيب و پاسبان معشوق  است:  به شهر خويش مرا پاسبان بدند كسان  كنون همه زپي تست پاسباني من  (ديوان كمال الدين اسماعيل) * عشق به عاشق شهامت مي دهد. عاشقي كه زار و نزار است و جز خيال معشوق، چيزي در سر نمي پرورد، گاه چنان متهور و بي باك مي شود كه از رقيب پروايي ندارد و چنين مي گويد:  نيست در حضرت حسن تو مرا باك رقيب خاصه خلوت شه طاعت دربان نبرد (خاقاني) اين تهور تنها در سايه عنايت و توجه معشوق به عاشق دست  مي دهد و اين التفات محبوب و هواخواهي او از عاشق، وقتي  است كه عاشق تنها اختيار او را برگزيند:  دوش حورا زاده اي ديدم كه پنهان از رقيب در ميان ياوران مي گفت يار خويش را گر مراد خويش خواهي ترك وصل ما بگوي  ور مرا خواهي رها كن اختيار خويش را (سعدي، غزل 13) تحقيق و تنظيم از: ثريا رازقي 
