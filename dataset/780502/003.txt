 گروه اجتماعي: حجت الاسلام والمسلمين موسوي خوئيني ها مدير مسئول روزنامه سلام فردا در دادگاه ويژه روحانيت به  اتهام نشر نامه منتسب به سعيد اسلامي محاكمه مي شود.  روزنامه سلام 15 تير به اتهام انتشار نامه سعيد اسلامي  در مورد ضرورت كنترل و محدودكردن مطبوعات ودر روز تصويب كليات چنين طرحي در مجلس توقيف شد.  روابط عمومي دادستاني ويژه روحانيت در همان زمان با صدور اطلاعيه اي علت توقيف سلام را شكايت وزارت اطلاعات از اين روزنامه اعلام كرد اما علي رغم اينكه اين وزارت خانه  شكايت خود را رسما پس گرفت "سلام "همچنان در توقيف باقي  ماند.  موسوي خوئيني ها اعلام كرده است كه اين نامه فاقد مهر محرمانه بوده است و علي رغم اصرار بنده هنوز اصل سند ارائه نشده است. مدير مسئول سلام افزوده است حتي اگر سند محرمانه هم باشد باز هم طبق قانون حق تعطيلي سلام وجود ندارد و بايد دادگاهي با حضور هيات منصفه تشكيل مي شد.  لازم به ذكر است موسوي خوئيني ها در حالي محاكمه مي شود كه برخي ازروزنامه هاي صبح و عصر اقدام به انتشار نامه  خيلي محرمانه فرماندهان سپاه به رئيس جمهور نموده اند.  انتشار نامه محرمانه فرماندهان سپاه از سوي روزنامه هاي  مذكور و توقيف روزنامه سلام به چنان جرمي بار ديگر دستگاه قضايي، مدعي العموم و دادگاه مطبوعات را در برابر آزمون دشوار اعتبار و اعتماد عمومي قرار داده است.  آيا دستگاه قضايي از اين آزمون سربلند بيرون خواهد آمد يا همچنان اتهام برخورد سياسي و جناحي بر شانه دستگاه  قضايي سنگيني خواهد كرد؟ جواب اين سئوالها را شيوه  برخورد دستگاه قضايي با اين دو پرونده روشن خواهد كرد. 
