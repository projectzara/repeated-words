 * زماني كه بيشتر افراد يك جامعه بر سر وجود وضعيتي كه  كيفيت زندگي و مقبول ترين ارزشهايشان را مورد تهديد قرار داده و بايد در جهت اصلاح آن اقدامي صورت گيرد اتفاق نظر دارند، به گفته جامعه شناسان، جامعه، وضعيت مذكور را به  عنوان مساله اجتماعي تعريف كرده است     زماني كه بيشتر افراد يك جامعه بر سر وجود وضعيتي كه  كيفيت زندگي و مقبول ترين ارزشهايشان را مورد تهديد قرار داده و بايد در جهت اصلاح آن اقدامي صورت گيرد اتفاق نظر دارند، به گفته جامعه شناسان، جامعه، وضعيت مذكور را به  عنوان مساله اجتماعي تعريف كرده است، به عبارت ديگر اعضاي جامعه درخصوص اينكه تاثير يك وضعيت بر تعدادي از افراد جامعه، مساله اي براي كل جامعه است، به توافقي كلي  رسيده اند.  ملاحظه مثال هايي، اهميت اين تعريف را آشكارتر خواهد ساخت. در چين قبل از انقلاب كمونيستي اواسط قرن بيستم،  اعتياد به ترياك شايع بود. شانگهاي در اواخر دهه 1940 به  تنهايي تقريبا" داراي چهارصد هزار معتاد به ترياك بود.  هر فردي در چين از اين وضعيت باخبر بود و بسياري از چهره هاي مردمي مسئول آنرا نكوهش مي كردند.  كمونيست ها معتقد بودند كه جامعه بايد مسئوليت ريشه كني  اعتياد به ترياك را برعهده گيرد و آنها موقعي كه قدرت را در دست گرفتند(اغلب با توسل به ابزارهاي خشن و موءثر) چنان كردند. آنچه كه قبلا" وضعيتي اجتماعي تلقي شده بود كه بايد آنرا نكوهيد، مجددا" به عنوان مساله اي اجتماعي  تعريف شد كه بايد حل شود. دومين مثال در مورد جامعه  امريكا است زنان در ايالات متحده قبل از 1920 فاقد حق  راي بودند، بسياري از آنها عليه اين وضع به ناسزاگويي  پرداختند. اما بيشتر مردان و تعداد نسبتا" زيادي از زنان،  الگوي سنتي مردسالاري را ارج نهاده، در اينكه زنان،  شهروند درجه دوم باشند، هيچ بي عدالتي نديدند. سالهاي  زيادي توسط رهبران جنبش حق راي زنان صرف سازماندهي،  ترغيب و تظاهرات شد تا شماري از امريكاييان متقاعد شوند كه محروميت زنان از حق راي، مساله اي اجتماعي است و جامعه بايد از طريق بازنگري قوانينش به اصلاح آن بپردازد.  همچنانكه در سطور بعدي خواهيد خواند، اوضاع امروزيني كه  زنان را تحت انقياد درآورده، از نظر برخي امريكاييان  شرايطي طبيعي و اجتنابناپذير است ولي ديگران آنها را مسايلي مي دانند كه مستلزم اقدام اصلاحي جامعه اند.  اين عقيده كه جامعه بايد در اصلاح شرايط موءثر بر زندگي  شهروندانش اقدام كند، عقيده اي نسبتا" جديد است، به  عنوان مثال، تا قرن هيجدهم، بيشتر افراد، ساعات طولاني  در مشاغل خسته كننده، تحت شرايط رقت آور به كار مي پرداختند، آنها تمام زندگي شان را از محروميت شديد در رنج بوده و اغلب در جواني و گاه نيز در اثر بيماريهاي  هولناك جان مي دادند. اما هيچكس وضعيت كارگران را مساله اي تلقي نمي كرد كه بايد حل شود. اين وضعيت بيشتر به عنوان وضعيتي طبيعي و اجتنابناپذير پذيرفته شده بود.  از اواخر قرن هجده(يعني دوره اي كه اصطلاحا" عصر روشنگري ناميده مي شود)بود كه فلاسفه بحث در اين باره  را آغاز كردند كه فقر، اجتنابناپذير نيست بلكه بيشتر ناشي از يك نظام اجتماعي غيرعادلانه است و بايد از طريق  تغييرات هدفمندي همچون توزيع مجدد ثروت و ناديده گرفتن  پايگاه موروثي كاهش يابد.  بنيانگذاران امريكا، اصول روشنگري را در ايجاد شكلي از حكومت بكار بردند كه عدالت را استقرار بخشيده، آرامش  داخلي، افزايش رفاه عمومي و آزادي را تضمين كند. قانون  اساسي امريكا، نه تنها حقوق فردي شهروندان را تضمين كرد،  بلكه علاوه بر آن اصلاح شرايط مضر به حال اعضاي جامعه را مورد تاكيد قرار داد.  علاوه بر آن، با ايجاد نظام دولت مبتني بر پارلمان،  قانون اساسي شيوه اي را تعيين كرد كه شهروندان با استفاده از آن مي توانستند يك وضعيت همچون فقر را به  عنوان وضعيتي تعريف كنند كه جامعه بايستي در اصلاح آن  بكوشد.  رويكردهاي جامعه شناختي نسبت به مسايل اجتماعي  هر فرد درخصوص علل مسايل اجتماعي داراي عقايدي است. برخي  افراد معتقدند كه مسايل يك مادر تنهاي بي خانمان، تقصير خود اوست(كه از لحاظ اخلاقي، سست و يا از نظر ذهني،  ناسالم است و مايل به جد و جهد كافي براي رهاندن خود وخانواده اش از فقر نيست)، در بدترين حالت، اين  تبيين هاي معمولي از بدبختي فرد را مقصر وضعش مي دانند و در بهترين وضع، مشكلات فرد را براساس ويژگيهايي كه خارج  از كنترل اويند، تبيين مي كنند. در واقع ممكن است هر يك  از اين تبيين هاي ساده در مورد چنين زن بدبختي، صادق  باشد، اما هيچكدام از اين تبيين ها، حتي اگر در مورد افراد خاصي صادق باشد، بيان نمي كنند كه چرا الگوهاي  يكساني در مورد كل گروههاي افراد تكرار مي شود چرا زنان  بيشتر و بيشتري تبديل به مادراني تنها شده اند؟ و چرا تعداد زيادي از اين زنان نيز بي خانمان مي گردند؟ چرا زناني كه در خانواده هاي مربوط به اقليت فقير متولد مي شوند احتمالا" بيش از زنان هر گروه قومي يا نژادي  ديگر كه در خانواده هاي طبقه متوسط متولد مي شوند، تبديل  به مادراني تنها شده و احتمالا" خود سرپرست خانواده هاي  بي سرپرست مي شوند؟ درباره سرگذشت بي خانمان شدن چطور،  كه سبب تحميل مشقت هايي بر زنان و بچه ها، به نحوي كه  اجراي نقشهاي مولد و دستيابي به زندگي خوب را برايشان  دشوارتر سازد مي گردد؟ سئوالاتي مانند" چرا بي خانمان وجود دارد؟ چگونه اين  وضعيت در سراسر جامعه عموميت مي يابد؟ و آيا برخي از افراد بيش از سايرين در معرض خطرند؟" سئوالاتي  جامعه شناختي اند. سئوالات مذكور بيشتر به ابعاد اجتماعي  يك مساله مربوطند تا ابعاد فردي آن و اهميت آنها، صرفا"  از منظر علمي نيست پاسخ به اين سئوالات، ضرورتي جدي در جهت حل مسايل اجتماعي است تحقيق در مورد اين موضوعات  منحصربه جامعه شناسي نيست.  ساير رشته هاي علوم اجتماعي به اضافه جامعه شناسي، با تحليل رفتار انساني سروكار دارند و جامعه شناسان اغلب،  نتايج تحقيق در اين رشته ها را مورد استفاده قرار مي دهند. به عنوان مثال براي شناخت سرچشمه هاي بسياري از مسايل اجتماعي كار مورخين بسيار ضروري است. تحقيق  مردم شناسان در مورد جوامع غيرصنعتي و قبيله اي، نظرات  متبايني را در مورد اينكه انسانها چگونه مقابله با مشكلات اجتماعي را آموخته اند را در اختيار مي نهد. شايد بيشترين تداخل، ميان جامعه شناسي و علوم سياسي باشد.  علوم مذكور هر دو به فرايندهاي سياسي دولتها در رسيدگي  به مسايل اجتماعي جوامع گوناگون مي پردازند.  جامعه شناسي معاصر بر سه چشم انداز اساسي(مجموعه اي از انديشه ها)مبتني است كه نظريه هايي درباره علت همبستگي  جوامع، چرايي و چگونگي دگرگوني شان ارائه مي دهند. اين  چشم اندازها، تنها رويكردهاي جامعه شناختي ممكن نسبت به  مسايل اجتماعي نيستند، اما مي توانند ابزارهاي به غايت  قوي براي فهم چنين مسايلي باشند هر يك از اين  چشم اندازها(كاركردگرايي، تعامل گرايي و نظريه تضاد) موجد رويكردهاي متمايزي در مطالعه مسايل اجتماعي است.  (جدول 11 را ببينيد). در قسمتهاي بعدي، ضمن توجه خاص به  چگونگي تبييني كه هر رويكرد در مورد يكي از حادترين  مسايل جامعه يعني انحراف جنايي ارائه مي دهد، به بررسي  دقيق برخي از آن رويكردها پرداخته مي شود.  چشم انداز كاركردگرا همه ما از روزي كه متولد مي شويم تا روزي كه مي ميريم،  پايگاهها يا موقعيت هايي را در چندين گروه يا سازمان  اشغال مي كنيم. به عنوان مثال، در بيمارستان، بيمار،  پرستار، دكتر و بهياران همه، اعضاي يك گروه اجتماعي  هستند كه با مراقبت بهداشتي سروكار دارد هر يك از اين  افراد داراي پايگاهي است كه مستلزم اجراي مجموعه اي خاص  از رفتارهاي موسوم به نقش است. رويهمرفته، پايگاهها و نقشهاي اعضاي اين تيم پزشكي و ديگر دسته هاي  بيمارستان هاي سراسر كشور، نهاد اجتماعي موسوم به نظام  مراقبت بهداشتي را تشكيل مي دهند نهاد، يك ساخت كم و بيش پايا از پايگاهها و نقشهاست كه به ارضاي نيازهاي  اساسي افراد يك جامعه، اختصاص يافته است.  چشم انداز كاركردگرا ناظر به روشي است كه نهادهاي  اجتماعي عمده همچون خانواده، ارتش، نظام مراقبت بهداشتي،  شهرباني و دادگاهها در عمل اتخاذ مي كنند. براساس اين  چشم انداز، نقش، رفتار ملازم با يك پايگاه خاص است كه به  عنوان يك وسيله به يك نهاد اجتماعي خاص امكان مي دهد كه  كاركردش را در جامعه انجام دهد از بيمار نيز به نوبه  خود انتظار مي رود كه در انجام معالجه همكاري كند. هرگاه  تمامي اعضاي گروه، نقششان را به درستي ايفا كنند آن گروه  به اصطلاح گروهي است كه خوب كار مي كند.  در يك گروه داراي كاركرد خوب، توافقي كلي در مورد چگونگي  ايفاي نقشها توسط اعضاي گروه وجود دارد، قواعد رفتار افراد نسبت به همديگر در شرايط متفاوت، از ارزشهاي اساسي  جامعه كه انتظارات راتقويت مي كند، مشتق مي شود. ده  فرمان، قانون طلايي، منشور حقوق و تعاليم اديان جهاني،  مواردي از مجموعه قواعدي است كه نحوه رفتار در نقشهاي  اجتماعي گوناگون را معين مي كنند.  اما، اگر جامعه تركيبي از گروههايي است كه در آنها افراد، نقش خود را دانسته و در مورد ارزشها توافق دارند،  پس چرا مسايل اجتماعي همچون جنگ و جنايت پديد مي آيد؟ و چرا ايجاد سازمان اجتماعي كارآمد، دشوار مي نمايد؟ از نقطه نظر كاركردي، دليل عمده پيدايش مسايل اجتماعي،  تغيير مستمر جوامع و اجبار آنها در سازگاري با شرايط جديد است. شكست در سازگاري موفقيت آميز، به مسايل  اجتماعي منجر مي شود.  اميل دوركيم(Emile Durkiem)نظريه پرداز اجتماعي  فرانسوي براين عقيده بود كه تغييرات در يك جامعه  مي تواند به نحو موءثري سبب تغيير اهداف و كاركردهاي  گروهها و سازمانهاي انساني گردد. هنگامي كه جامعه اي  دچار يك دگرگوني اساسي(به عنوان مثال از توليد كشاورزي  به توليد صنعتي)گردد، پايگاههايي كه افراد پذيرفته اند و نيز نقشهايي كه ايفا مي كنند دچار دگرگوني مي شود كه  اين خود تبعاتي را به دنبال دارد. بنابر اين گرايش زنان  و مردان برخاسته از روستا به داشتن فرزندان زياد، كه در جوامع كشاورزي به واسطه توليد نيروي انساني، داراي  كاركرد است، در يك جامعه صنعتي - شهري كه در آن فضاي  مسكوني محدود بوده و انواع مشاغل موجود پيوسته تغيير مي كنند، مسئوليت آورست. از نقطه نظر عملكرد عادي جامعه،  مي توان گفت كه نقش والدين در يك محيط روستايي كه بر دوره هاي طولاني بارداري و فرزندان زياد تاكيد مي نهند،  در يك محيط صنعتي، كاركردش را از دست مي دهد.  جنگ، استعمار، بيماري و قحطي، افزايش جمعيت، تغيير تكنولوژي توليد يا ارتباط يا مراقبت بهداشتي همه  جريانهاي عمده اجتماعي هستند كه مي توانند جوامع را دگرگون ساخته و در نتيجه موجب تغيير نقشهايي شوند كه از افراد انتظار ايفاي آنها مي رود. به هنگام تلاش گروههاي  اجتماعي در جهت سازگاري با شرايط جديد ممكن است اعضاي آن  گروهها، دستخوش مقتضيات شده، در مورد چگونگي عمل مردد گردند، و يا در اثر تضاد بر سر نحوه عملشان به عنوان  والدين، مزدبگيران يا شهروندان دچار تشويش شوند. آنها ممكن است ارزشهايي را كه در دوران كودكي آموخته اند مورد سئوال قرار دهند و از آنچه كه فرزندان خودشان مي آموزند شگفت زده شوند. در اين وضعيت اجتماعي و هنگامي كه افراد در جستجوي راه حلهاي اغلب ضداجتماعي خودشان در مورد اوضاع دشواري هستند كه با آن مواجه اند، ممكن است به  افزايش مسايل اجتماعي از قبيل جنايت و بيماري رواني منجر شود.  ترجمه: علي مولي نژاد ادامه دارد 
