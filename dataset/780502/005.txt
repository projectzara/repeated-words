   دستگيري غيرقانوني كاظم شكري، عضو سردبيري روزنامه صبح  امروز و مسئول صفحات مياني اين روزنامه، به اتهام چاپ  شدن نامه يكي از خوانندگان شهرستاني روزنامه كه قاعدتا"  مسئوليت آن با مديرمسئول روزنامه است و نه خبرنگار،  آخرين حلقه از زنجيره اقدامات محدودسازي رسانه هاي  مستقل در دو سال اخير است.  تشديد اين روند و سلب امنيت حرفه اي روزنامه نگاران و اصحاب قلم، شيوه نامباركي است كه براي پيشگيري از اطلاع رساني همه جانبه و گسترش فضاي سياسي و فرهنگي  تمهيد شده و با دستگيري افراد رده هاي پايين تر از مدير مسئول در روزنامه ها، پيام تحديد و تهديد قلم، به وضوح  به گوش مي رسد. كاظم شكري يكي ازعناصر پرتلاش مطبوعاتي و نيز از متواضعترين نيروهايي است كه در اين عرصه به  فعاليت پرداخته اند او همواره براساس مجموعه اي از مصالح نظام و خوانندگان به اقدام فرهنگي پرداخته و در طي  نزديك به بيست سال كار مداوم، هيچگاه تعرض و تخلفي، خلاف  معتقدات و شئون مطلوب در جامعه ما، از وي به ثبوت نرسيده  است.  سردبيري نشريه جهاد روستا، كار مداوم در روزنامه هاي  مختلف، دبيري گروه مقالات روزنامه همشهري، سردبيري مجله  روز هفتم، سردبيري مجله فرداي بهتر و بالاخره مسئوليت  صفحات فرهنگي روزنامه صبح امروز، از وي فردي مجرب و كارديده ساخته كه به سختي و طي فرايندهاي پيچيده امكان  بروز و ظهور مي يابد. او در طول سالهاي جنگ تحميلي، يكي  از رزمندگان زحمتكش بود و گزارشگر و ثبت كننده وقايع و مسائل و پروژه هاي نبرد محسوب مي شد. حضور مثبت او در جهاد سازندگي - كه هنوز هم شايد پرسنل آن وزارتخانه محسوب شود- فعاليت در مجله جهاد و بالاخره فعاليت پي گير در واحد ثبت وقايع جنگ، آن هم در بحبوحه سخت ترين برهه هاي  دفاع مقدس، بخشي از كارنامه شكري است. اينك پرسشي كه  برجاي مي ماند اين است كه هدف از اين اقدام بي سابقه كه  منجر به انفعال و كناره گيري چنين نيروهاي معتقد و رنج  كشيده انقلاب خواهد شد چيست؟ شكري يكي از هزارها نيروي ساخته شده در طول انقلاب بوده  و با رنجها و زحمتهاي خود، پرونده اي درخشان و شرافتمندانه براي خود تدارك ديده است. بي گمان شكريها،  در كوران وقايع سخت تر، آبديده تر خواهند شد، اما آيا كساني كه چنين رفتاري را با نيروهاي متعلق به حريم  انقلاب انجام مي دهند، به عواقب رفتار و كار خود انديشيده اند؟ آيا در طول ساليان آينده، باز هم مي توانيم شاهد ساخته  شدن چنين نيروهايي، با وجود چنين برخوردهاي نسنجيده و احكام فاقد روح حقوقي باشيم؟ فراموش نكنيم كه چنان نسل  سترگي، فقط در شرايط سترگ و بي مانند انقلاب و دفاع مقدس  ساخته شده و به بار نشسته است. 
