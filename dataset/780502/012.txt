 واشنگتن- خبرگزاري جمهوري اسلامي: دو شركت بزرگ دارويي  و بهداشتي آمريكا روز چهارشنبه اعلام كردند كه فعاليتهاي  خود را ادغام مي كنند.  مذاكرات ميان شركت "جانسون اند جانسون "و شركت "سنتوكور"  به مرحله نهايي خود نزديك شده است.  جانسون اند جانسون كه بزرگترين توليدكننده لوازم پزشكي و بهداشتي در جهان است قصد دارد با پرداخت 9/4 ميليارد دلار شركت سنتوكور را كه در زمينه فن آوري زيستي فعاليت  دارد تصاحب كند. جانسون اند جانسون كه دفتر مركزي آن در ايالت نيوجرسي قرار دارد توليدكننده طيف وسيعي از لوازم  پزشكي، داروها و محصولات مصرفي بهداشتي از جمله قرص مسكن  تايلنول، شامپو و لوازم نوزاد است.  جانسون اند جانسون در سال گذشته مسيحي از فروش كل 66/23 ميليارد دلاري خود حدود 06/3 ميليارد دلار سود خالص  داشته است. تعداد كاركنان اين شركت در جهان به 96 هزار نفر بالغ مي شود. آنچه جانسون اند جانسون را به خريد سنتوكور ترغيب كرده است پيشرفتهاي سنتوكور در زمينه  ابداع داروهايي براي آرتروز و بيماريهاي قلب و عروق است.  سنتوكور كه دفتر مركزي آن در ايالت پنسيلوانيا قرار دارد توليدكننده داروي پرفروش رئوپرو است كه براي مقابله با لختگي خون مصرف مي شود.  اين دارو در سال گذشته حدود 365 ميليون دلار فروش داشته  و انتظار مي رود طي دو سال آينده فروش آن به 700 ميليون  دلار در سال برسد. 
