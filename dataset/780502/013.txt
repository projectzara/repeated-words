 گروه اقتصادي: يك تن شمش طلا براي توليد انواع طلا و جواهر توسط اتحاديه صنف طلا و جواهر تهران وارد مي شود.  محمود قبه نايب رئيس اتحاديه صنف طلا و جواهر تهران در حاشيه نخستين همايش بررسي موانع و راهكارهاي توسعه صنعت  طلا و جواهر ايران به خبرنگار ما گفت: اين ميزان طلا از سوي طرف خارجي با هماهنگي گمرك، بانك مركزي، وزارت  بازرگاني و موءسسه استاندارد دراختيار اتحاديه طلا و جواهر تهران قرار مي گيرد تا محصولات سفارش داده شده از سوي طرف خارجي توليد و به سفارش دهنده تحويل شود.  وي گفت: اين امر براي نخستين بار در كشور انجام مي شود و با انجام آن علاوه بر ايجاد حدود 10 هزار شغل، يك ميليون  دلار درآمد ارزي نيز عايد كشورخواهد كرد.  وي خاطرنشان كرد كه در صورت هماهنگي بيشتر مسئولان  مربوطه مقدار بيشتري طلا براي توليد و صادرات مجدد آن  مي توان وارد كرد تا درآمد بيشتري عايد كشور شود.  وي خاطرنشان كرد كه علاوه بر يك تن طلا كه حدود 5/7 ميليارد تومان قيمت دارد، بيش از يك تن نقره نيز براي  توليد محصولات سفارشي طرف خارجي وارد كشور شده است.  وي خاطرنشان كرد كه زمينه اين امر هماهنگ با تسهيلات و برنامه هاي دولت براي افزايش صادرات و ايجاد اشتغال  فراهم شده است.  وي خاطرنشان كرد كه در اين همايش تلاش خواهد شد تا ديگر اتحاديه هاي طلا و جواهر استان هاي كشور نيز با راهكارهاي واردات طلا و توليد محصولات سفارشي از سوي طرف  خارجي آشنا شده و در اين زمينه فعال شوند.  فاضلي رئيس مجمع امور صنفي صنوف توليدي و خدماتي تهران  درنخستين همايش بررسي موانع و راهكارهاي توسعه در صنعت  طلا و جواهر ايران روز پنج شنبه با اشاره به نقش اصناف  در برهه هاي مختلف بويژه دوران پيروزي انقلاب اسلامي و بازسازي پس از جنگ اظهار داشت: اصناف همواره در شرايط حساس به عنوان پشتيبان نظام و دولت عمل كرده است و اكنون  كه مشكلات اقتصادي گريبانگير كشور شده است اين جمعيت 5/4 ميليون نفري بايد با كمك به دولت در رفع مشكلات به وظيفه  خود عمل كنند.  وي گفت: صنوف توليدي و خدماتي از نظر ميزان سرمايه در رديف 10 نظام صنفي كشور قرار دارد اما در چند سال اخير به لحاظ بي مهري هايي كه به اين بخش شده و نيز مشكلاتي  كه خود اصناف دارند آن گونه كه بايد و شايد در نظام  اقتصادي به كار گرفته نشده است.  رئيس مجمع امور صنفي گفت: برخلاف گذشته اصناف در تدوين  قانون نظام صنفي تاثير مستقيم دارند و با تسهيلاتي كه  دولت براي فعال كردن اين بخش به ويژه صنعت طلا و جواهر اعطا كرده است مجموعه صنوف كشور بخصوص اتحاديه صنف طلا و جواهر در اين شرايط حساس اقتصادي كشور در كنار دولت و به عنوان بازوي او عمل كنند.  صانعي مقدم رئيس اتحاديه صنف طلا و جواهر تهران نيز در اين همايش با اشاره به مشكلات اين صنف گفت: رشد واحدهاي  بدون پروانه در سطح كشور كه هيچگونه نظارتي بر آنها اعمال نمي شود، از جمله مشكلات صنف طلا و جواهر است.  وي به قدمت هشت هزار ساله صنعت طلاسازي در كشور اشاره و تصريح كرد: اكنون كه زمينه صادرات فراهم شده است ما بايد با شناسايي خبرگان اين صنف در گوشه و كنار كشور و دعوت  آنها براي فعاليت و انجام كار هنري روي طلا و جواهر و ايجاد ارزش افزوده و كسب درآمد ارزي براي كشور فرهنگ غني  ايراني، اسلامي را به دنيا عرضه كنيم.  رئيس اتحاديه صنف طلا و جواهر تهران از ايجاد يك هنرستان  تخصصي طلا و جواهر در تهران خبر داد و گفت، در آينده  نزديك نيز با تشكيل بانك اطلاعاتي در تهران و انتشار ماهنامه تخصصي زمينه لازم براي هماهنگي و ارتباط نزديك  اعضاي صنف فراهم مي شود.  امراللهي مدير كل گمرك فرودگاه مهرآباد نيز در اين همايش  گفت: در حال حاضر كساني كه كار طلاسازي را از ايراني ها ياد گرفته اند به مراتب از مادر اين صنعت جلوتر هستند.  وي افزود: سازمان گمرك براي فعال كردن اين بخش و توسعه  صادرات آماده همكاري با سازندگان صنف طلا و جواهرات است  و اگر مشكلاتي در تدوين قوانين صنفي وجود دارد آماده  دريافت پيشنهاد و رفع مشكل هستيم.  امراللهي گفت: در حال حاضر هيچگونه مشكلي براي صادرات  طلا و جواهر فراوري شده وجود ندارد. اين همايش يك روزه  براي ايجادانسجام، هماهنگي و هم جهت كردن فعاليت هاي  توليدي و بازرگاني در صنعت طلا و جواهر كشور، شناخت  مشكلات بخش و رفع آنها، بررسي قابليتهاي صنعت طلا و جواهر كشور با هدف مشاركت در فرآيند توسعه صادرات  غيرنفتي برپا شده بود. 
