 بروز خشكسالي در بهار امسال به بخش كشاورزي ايران  زيان هاي سنگيني وارد كرد. اما در حالي كه شديدترين  آسيبهاي خشكسالي متوجه شاليزارهاي گيلان و مازندران بود،  بارش باران، اين نعمت الهي در نيمه دوم تيرماه بخش قابل  توجهي از برنجزارها را از خطر نابودي نجات بخشيد. پيش از بارش باران دبير ستاد برنج وزارت كشاورزي، هشدار داده  بود كه 240 هزار هكتار از شاليزارهاي استان هاي گيلان و مازندران به دليل بروز پديده خشكسالي در معرض نابودي  قرار دارد و ميزان آسيبها بين 10 تا 90 درصد پيش بيني  شده بود و گفته مي شد كه حمايت هاي اقتصادي براي خريد موتور پمپ، تانكرهاي آب و حفر چاه به منظور آبرساني به  مزارع، قادر به جبران زيان هاي سنگين خشكسالي نبود. به  هر حال با بارش باران خوشحال كننده تابستاني سايه سنگين  كابوس خشكسالي از شاليزارهاي شمال ايران تا حدودي برچيده  شد و دستكم 25 درصد از شاليزارهاي گيلان از اين خطر رهيد.  اما مشكل اصلي برنج و برنجكاران را نه در خشكسالي هاي  متناوب و نامهرباني طبيعت، بلكه بايد در چگونگي خريد محصول و همچنين واردات برنج خارجي جست وجو كرد. سال هاست  كه گفته مي شود، انتخاب زمان مناسب براي خريد محصول برنج،  مي تواند حاصل دسترنج برنجكاران را در حد متعارف به  آنان برگرداند، از سوءاستفاده واسطه ها و دلالان جلوگيري  كند و در نهايت اين محصول را كه به مرور به غذاي اصلي در كشور ما تبديل شده است با بهاي ارزان تري به دست  مصرف كنندگان به ويژه اقشار كم درآمد برساند اما چنين  توفيقي تا به حال حاصل نشده است. در گزارش حاضر سعي  كرده ايم، با بررسي اجمالي وضعيت محصول برنج داخلي و انعكاس پاره اي ديدگاههاي مسئولان و كارشناسان ماحصل  مذاكرات نمايندگان مجلس شوراي اسلامي درباره مسئله برنج  را در سالهاي 76 و 77 كه گوياي جزئيات بيشتري در اين  زمينه مي باشد، از نظرتان بگذرانيم.  امسال همزمان با بروز آثار و پيامدهاي زيانبار خشكسالي  در شمال ايران مسئولان خاطر نشان كردند كه با توجه به  ميزان خسارتهاي وارد شده و كاهش عملكرد محصول در اراضي  برنج خيز كشور لازم است كه با هماهنگيهاي لازم، برنج به  ميزان كافي از خارج وارد شود تا هم مصرف كنندگان نهايي  به مشكل برنخورند و هم امكان سوءاستفاده دلالان و واسطه ها در اين فضاي مناسب براي كمين زدن و افزايش قيمت  انواع برنج فراهم نشود.  عبدالغفار شجاع نماينده مردم انزلي در مجلس شوراي اسلامي  در اين مورد گفت كه لازم است بيش از دويست هزار تن برنج  خارجي بيشتر از پارسال وارد و توزيع شود تا كمبود توليد برنج جبران شود.  عليزاده شائق دبير ستاد برنج نيز در همين زمينه اعلام  كرد كه براي واردات و توزيع برنج يارانه اي هماهنگي هاي  لازم انجام شده و جاي هيچ گونه نگراني نيست.  با توجه به نياز كشور، دولت همه ساله براي واردات و خريد برنج خارجي در بودجه كل سالانه، ترتيبات لازم را براي  تامين اعتبار در نظر مي گيرد تا كمبودي در داخل پيش  نيايد.  عليزاده شائق در مورد واردات برنج چنين مي گويد: شايد دهه 30 و 40 را بسياري از ما به خوبي به ياد داشته باشيم.  زماني كه اگر در خانه اي برنج طبخ مي شد بوي خوش برنج  ايراني را مي شد تا چند خانه آن طرف تر هم استشمام كرد.  در آن سالها برنج هنوز غذاي اصلي ظهر و شب مردم نبود و شايد خانواده ها در هر ماه فقط چند بار پلو سر سفره  مي گذاشتند.  اگر به آمار مراجعه كنيم مي بينيم كه مصرف سرانه برنج در طول دهه 40 حدود 15 كيلوگرم و جمعيت آن سالهاي دورتر زير 20 ميليون نفر بود. اما اكنون بعد از گذشت سالها، نه  تنها جامعه و مردم و زندگي و همه خواسته هايشان بلكه  الگوي تغذيه آنها نيز روبه تحول گذاشته است به طوري كه  اكنون به ندرت مي توان خانوده اي را يافت كه ناهار يا شام را بدون پلو سر كند.  براساس آمارهاي منتشر شده، اكنون سرانه مصرف برنج  درايران حدود 38 كيلوگرم و مصرف كل آن در كشور سالانه  حدود 2 ميليون و 300 هزار تن است.  واردات برنج  امسال واردات برنج به دليل وقوع پديده خشكسالي و وارد آمدن خسارت به برخي از اراضي شالي مورد تاكيد مسئولان  قرار گرفته و تاكيد شده كه با هماهنگيهاي لازم اين كار به موقع انجام و توزيع شود.  اما در 2 سال گذشته مقوله واردات برنج داستان ديگري داشت.  اين موضوع برمي گردد به طرحي كه برخي نمايندگان مجلس  مطرح كردند تا در قالب آن از برنجكاران داخلي حمايت و براي واردات برنج برنامه ريزي كنند. اما نتيجه آن با هدف  اوليه مطابقت نكرد و و بحث و نظرهاي داغ نمايندگان هم  اكنون نيز به نتيجه اي نرسيده است.  مروري داريم به مذاكرات نمايندگان مجلس شوراي اسلامي در مورد برنج كه در سالهاي 76 و 77 انجام شده است.  در زمستان سال 1376 و در جريان بررسي بودجه سال 1377 نمايندگان مجلس بندي را به يكي از تبصره هاي قانون بودجه  اضافه كردند كه براساس آن دولت موظف شد براي حمايت از توليد داخلي 250 هزار تن واردات برنج را كاهش دهد و در مقابل همين ميزان برنج پرمحصول ايراني را از شاليكاران  خريداري و جايگزين برنج خارجي كند.  اما در گيرودار بحث ها و سخنان داغ نمايندگان مخالف و موافق، براي خريد اين برنج اعتباري پيش بيني نشد! در نتيجه عرضه برنج در آن سال كاهش يافت - زيرا برنج خارجي  خريده نشده و از برنجكاران داخلي هم همينطور! - لذا گراني  برنج از پي آن سربرآورد.  براي بررسي سير تاريخي اين رويداد مشروح مذاكرات مجلس  شوراي اسلامي را در آن زمان بازنگري مي كنيم:  22 دي ماه 1376 موضوع: بحث و بررسي در خصوص لايحه بودجه سال 77 كل كشور:  موحدي كرماني نايب رئيس مجلس به آقاي تورنگ نماينده مردم  آمل اجازه داد تا پيشنهادش را مطرح كند.  عنايت الله تورنگ نماينده مردم آمل پيشنهاد خود را چنين  عنوان كرد كه براي كاهش واردات برنج خارجي دولت موظف شده  است، حداقل 250 هزار تن برج توليد داخل را از زارعان  پرمحصول به قيمت توافقي از كشاورزان خريداري و جايگزين  برنج وارداتي نمايد. بانك مركزي جمهوري اسلامي ايران،  ارز صرفه جويي شده موضوع اين بند را براي جبران هزينه  خريد و يارانه هاي مورد نظر در اختيار وزارت بازرگاني  قرار خواهد داد و....  در اينجا نايب رئيس توضيح دادكه اين پيشنهاد درآمدي نيست  بلكه هزينه اي است. اما تورنگ گفت كه درآمدي است اتفاقا"  و نايب رئيس در پاسخ مجددا" تاكيد كرد كه خير، هزينه اي  است و دولت موظف است يك برنجي را بخرد. يعني بايد هزينه  كند. لذا ان شاءالله در بحث هزينه ها مطرح شود و قرار شد در بحث مربوط به هزينه ها مطرح گردد.  12 روز بعد در روز 4 بهمن 1376 موضوع ادامه رسيدگي به تبصره هاي  هزينه اي بودجه سال 77 كل كشور در مجلس پي گرفته شد. در اين جلسه، منشي، آقاي باهنر است. وي مي گويد: در بند" د"  آقاي تورنگ از كميسيون كشاورزي پيشنهاد الحاقي دارد.  و به اين ترتيب آقاي تورنگ نماينده مردم آمل مي گويد كه  بحث بر سر خريد توافقي برنج پرمحصول داخلي به ميزان 250 هزار تن است و خاطرنشان مي سازد: سالهاي گذشته روند واردات برنج به شدت صعودي بوده درحالي كه ما در داخل  كشور توان توليد بيشتر را داريم. ارقام پرمحصولي كه  اكنون توسط محققين به كشاورزان معرفي شده و كشت مي شود،  به طور متوسط 5/4 تا 5 تن برنج سفيد در هكتار توليد مي شود اما ارقام بومي حدود 2 تن عملكرد داشته است.  ازلحاظ كيفيت هم روزبه روز بهبود مي يابد و از انواع  برنجهاي خارجي بهتر است. پيشنهاد خريد توافقي براي حمايت  از كشاورزان بوده است. دليلش هم اين است كه اغلب آنها افراد كم بضاعت و داراي زمين بسيار محدودند... همه  استحضار دارند كه همه محصول در يك زمان كوتاه به توليد مي رسد و كشاورزان براي اينكه هزينه هاي زندگيشان را بپردازند و وام سلف را بدهند، مجبورند به هر قيمتي كه  خريدار داشت، برنج را بفروشند. در سال گذشته در پيگيريهاي مختلفي كه شد و متعاقب دستور رئيس جمهوري  محترم براي اقدام به خريد 40 هزارتن از ارقام پرمحصول به  قيمت توافقي، اما اين تصميم دير گرفته شد و وقتي وزارت  بازرگاني رفت برنج پرمحصول را بخرد، برنج در دست برنجكار نبود و در دست واسطه ها بود و متاسفانه به نفع كشاورزان  نشد. اكنون ما پيشنهاد داديم كه از ابتداي سال 77 براي  خريد 250 هزار تن برنج پرمحصول اقدام شود تا هم كشاورزان  تكليف خودشان را بدانند و هم دولت.  وي مي افزايد: ميزان برنجي كه برادران وزارت بازرگاني  اعلام كردند تا مصرف سرانه تامين شود حدود 800 هزار تن  است. اما متاسفانه مي بينيم كه وزارت بازرگاني در سال 74 معادل يك ميليون و 131 هزار تن برنج وارد كشور كرد و از انحاء مختلف، برنج وارد كشور مي شود و سر توليد برنج  داخلي را واقعا" مي كوبند. كار تحقيقاتي با هزينه هاي  زياد انجام مي شود، كار ترويجي با هزينه زياد انجام  مي شود، سال اول كشاورزان استقبال مي كنند و سال دوم  وقتي مي بينند كه محصول روي دستشان مانده و محصول طارم  يا صدري نقد شده، ديگر اين برنج را نمي كارند. لذا مي بينيم كه در دو سال اخير، كاهش سطح زير كشت ارقام  پرمحصول را داشته ايم، هم در گيلان و هم در مازندران. ما به خوبي مي توانيم در توليد برنج خودكفا باشيم اگر از ارقام پرمحصول حمايت كنيم. من خواهش مي كنم كه برادران و خواهران به اين پيشنهاد راي بدهند. با توجه به اينكه  دولت هم موافقت كرد در سال جاري 40 هزار تن برنج بخرد.  اما همان طوركه عرض كردم خيلي دير تصميم گيري شد و دير هم اجرا شد.  اگر اين تصميم از اكنون گرفته بشود و دولت سازماندهي  مناسب را براي اين كار پيدا كند كشاورزان ما هم بشنوند اين كار انجام مي گيرد و مطمئن باشيد كه ما در سال آينده  افزايش چشمگيري در توليد برنج خواهيم داشت.  تورنگ مطرح كرد كه البته اين پيشنهاد در بخش درآمدي  بودجه مطرح شد كه با نظر رياست جلسه قرار شد در موقع  تبصره ها به صورت هزينه اي بحث شود.  بعداز پايان گرفتن دفاعيه نماينده مردم آمل براي خريد توافقي ارقام پرمحصول كشاورزان، رئيس اعلام مي كند كه  راي گيري شود و حضار 181 نفر و پيشنهاد توسط منشي جلسه  آقاي باهنر اين طور قرائت مي شود:  به منظور كاهش واردات برنج خارجي دولت موظف است حداقل  250 هزار تن برنج توليد داخل از ارقام پرمحصول را به  قيمت توافقي از كشاوران خريداري و جايگزين برنج وارداتي  نمايد. منشي متذكر مي شود: آقاي تورنگ آن دو جمله آخر كه  بانك مركزي را موظف كرديد، نياز به رديف درآمدي دارد،  رديف هزينه اي دارد.  در اينجا آقاي تورنگ تاكيد مي كند كه من در بحث درآمدها مطرح كردم. درصورت مذاكرات هم...(مي خواست بگويد موجود است)كه حرفش را منشي قطع مي كند و مي گويد: مي دانم، آن  نياز به رديف درآمدي جديد دارد، مشكل ايجاد مي كند. شما همين سه سطر را اول اجازه بدهيد كه راي گيري كنيم.  شجاعي فرد در پاسخ مي گويد كه نمي شود قسمتي از آن را راي گيري كرد. يا يك جا راي گيري كنيد يا قسمتي از آن  نمي شود، ما تصميم گرفتيم كه ديگر اين كار را نكنيم.  باهنر در پاسخ مي گويد: پيشنهاد بند بند كه خيلي بوده،  جدا كرديم و يك بند آن را مطرح كرديم.  و ادامه مي دهد كه جناب آقاي رئيس، من عرضم اين است كه  اين بانك مركزي ارزي را صرفه جويي مي كند، گفته اند در اختيار وزارت بازرگاني قرار بدهد. وزارت بازرگاني ارز را كه مستقيما" نمي تواند مصرف كند، بايد به ريال تبديل كند و ريالش را يارانه بدهد. اين ريالها مي رود در درآمد عمومي كشور و سقف ريالها را عوض مي كند.  براين اساس من عرضم اين است كه اگر دو سطر آخر نباشد،  قابل طرح است و اگر دو سطر آخر باشد درآمد را عوض مي كند و مشكل ايجاد مي كند. اگر وزارت بازرگاني مي توانست  راسا" ارز را هزينه كند، مشكل ايجاد نمي كرد اما وزارت  بازرگاني موظف است كه ارز را تبديل به ريال كند. يك  دستگاه دولتي است بايد به حساب خزانه بريزد، سقف درآمد تغيير مي كند.  احمد ناطق نوري در اينجا تصريح مي كند كه در زمان  درآمدها، مطرح شد، اما رئيس جلسه گفت در هزينه ها مطرح  شود كه حالا مطرح شد.  رئيس جلسه از دولت توضيح مي خواهد و شمس معاون امور مجلس سازمان برنامه و بودجه مي گويد: بحث اين است كه  وزارت بازرگاني خريدي را انجام دهد، چون خريدهاي ديگر را وزارتخانه ها انجام نمي دهند سازمانهايي است كه تسهيلات  مي گيرند و خريدها را انجام مي دهند مثل چاي، گندم. اگر وزارت بازرگاني بخواهد اين كار را بكند خوب درست  پيش بيني كرده اند كه بايد يك پولي باشد تا اين خريد را انجام دهد و اين يك رديف مي خواهد هم در درآمد، به دليل  اينكه آن ارز را با قيمت گرانتر بفروشد و بريزد به حساب درآمدها و يك رديف هزينه هم مي خواهد تا وزارت بازرگاني  بتواند اين كار را انجام بدهد. اگر اين حذف شود كه اصلا"  عملي نيست و باز چون بار مالي دارد براي خريد يا بايد تسهيلات باشد يا اعتبار. اگر تسهيلات باشد كه هيچ  دستگاهي براي برنج نداريم، مگر همان وزارت بازرگاني يا كشاورزي كه اين خريد را انجام بدهند و تسهيلات مي خواهد.  اگر با تسهيلات منظور نباشد، آن وقت بار مالي دارد،  هزينه مي خواهد، هزينه اش كجا پيش بيني شده؟ به هرحال چه  آن باشد چه نباشد اين مشكل را دارد و به نظر مي رسد كه  قابل طرح نباشد.  ادامه دارد 
