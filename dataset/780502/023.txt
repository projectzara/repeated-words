 " خالد الفاهوم "رئيس جبهه نجات فلسطين گفت: سوريه از گروه هاي فلسطيني مقيم اين كشور نخواسته است اين كشور را ترك كنند.  به گزارش خبرگزاري جمهوري اسلامي از امان خالد الفاهوم  در مصاحبه با شماره ديروز روزنامه اردني "العرب اليوم " گفت: عبدالحليم خدام، معاون رئيس جمهور سوريه در ديدار با رهبران گروههاي فلسطيني مخالف ياسر عرفات از آنها نخواست اين كشور را ترك كنند.  وي گفت: خدام نسبت به تحولات آينده در منطقه ابراز خوشبيني كردو با اشاره به ارتباط مسئله جنوب لبنان با موضوع سوريه تاكيد كرد كه درصورت عقبنشيني اسرائيليها از لبنان، اوضاع جديدي بوجود خواهد آمد و ديگر نيازي به  فعاليت مسلحانه نخواهد بود.  الفاهوم گفت: خدام در ديدار با وي، "طلال ناجي "از سازمان آزاديبخش فلسطين(فرماندهي كل)و" عصام القاضي "، دبير كل سازمان فلسطيني الصاعقه از آنها خواست در زمينه هاي سياسي فعاليت كنند و حزب تشكيل دهند.  وي افزود: صلح درمنطقه بدون حضور سوريه امكان پذير نخواهد بود اماحافظ اسد، رئيس جمهور سوريه به  توافقنامه هاي جزئي و محدود مانند اسلو وواي ريور اهميت  نمي دهد و ما بايد با استفاده از حمايتهاي اسلامي و بين المللي به حقوق ملي خود در چارچوب مرزهاي 1967 نائل  شويم.  الفاهوم با اشاره به اهميت همبستگي اعراب گفت: سوريه با آغاز مذاكرات مرحله نهايي حكومت خودگردان فلسطين با اسرائيل، با سازمان آزاديبخش فلسطين(ساف)هماهنگي خواهد كرد.  وي افزود: اسد خواستار برگزاري كنفرانس سران عرب با مشاركت همه كشورهاي عربي از جمله عراق است تا از پيشتازي  عده اي به سوي اسرائيل پيش از تحقق خواسته هاي ثابت  اعراب، جلوگيري شود.  الفاهوم با اشاره به اهميت مسائلي همچون بيت المقدس و بازگشت پناهندگان فلسطيني در مذاكرات مرحله نهايي گفت:  بيت المقدس خط قرمزي است كه نمي توانيم از آن صرف نظر كنيم.  وي با اشاره به ضرورت وحدت همه نيروهاي ملي در سازمان  آزاديبخش فلسطين(ساف)خواستار پيوستن جنبش مقاومت اسلامي  (حماس)و جهاد اسلامي فلسطين به اين سازمان شد. 
