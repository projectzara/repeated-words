 سازمان ديده بان حقوق بشر(هيومن رايت واچ)ديروز با انتشار گزارشي اعلام كرد: تحريم بازرگاني آمريكا عليه  كوبا از نظر پيشبرد حقوق بشر، غيرسازنده بوده است.  به گزارش خبرگزاري فرانسه از واشنگتن، "خوسه ميگل  ويوانكو" رئيس بخش آمريكايي گروه دفاع از حقوق بشر توضيح  داد: اين تحريم در جامعه بين المللي تفرقه انداخته و به  فيدل كاسترو امكان داده است كه فشارها و سركوبهاي خود را با انگيزه ضدامپرياليستي، توجيه كند.  تحريم آمريكا عليه كوبا از سال 1962 با هدف سرنگون ساختن  فيدل كاسترو اعمال شد. گزارش حقوق بشر همچنين متذكر شد كه قيدهاي ناشي از اين تحريم در جلوگيري از رفت و آمد آزاد، خود نقض حقوق بشر است.  گزارش مذكور در عين حال هاوانا را متهم مي كند كه مردم  را به اتهام هاي مبهم مانند" خطرناك بودن "يا" بي حرمتي  به مقامها" مورد اذيت و آزار قرار مي دهد و نبود قضات  مستقل و عدم دسترسي به وكيل مدافع نيز مانع برگزاري  دادگاههاي منصفانه است.  گروه مدافع حقوق بشر همچنين استفاده از مجازات مرگ در كوبا را نگران كننده توصيف كرده و افزوده است: حتي  زندانيان محكوم به دليل جرائم كوچك نيز از شكنجه مصون  نيستند. 
