   13041299 ه. ش  اشاره:  حضور رضاخان ميرپنج در صحنه سياسي ايران پيامد مجموعه اي  رخدادها بود كه سرنوشت دگرگونه اي را براي نهضت مشروطيت  رقم زد. عوامل داخلي و خارجي كه در شكل گيري اين  قدرت يابي از آغاز كودتا در سال 1299 ه-. ش تا سلطنت وي  در سال 1304 ه- ش شكل گرفت، تاكنون در ميان تحليلگران  داخلي و خارجي به گونه هاي مختلفي تفسير گرديده است.  توجه به نقش عنصر خارجي از مشتركات كلي پژوهش هاي انجام  شده است ليكن اين بررسي تلاش دارد شرايط ديگر از تحليل  پيرامون قدرت يابي رضاخان را ترسيم و تحليل از نحوه  قدرت يابي وي در عرصه سياسي ايران ارائه كند.  گروه فرهنگ و انديشه  روشنفكران تجددخواه، مشروطه طلبان و ساير نيروهاي  اجتماعي خواستار استقرار يك قدرت مركزي به منظور انجام  اصلاحات بودند. اصلاحاتي كه در نخستين اعلاميه هاي كودتا و دولت منبعث از آن ياد شده بود به نظر مي رسد روند نوسازي درخواست هاي نيروهاي خارجي در استقرار يك قدرت  متمركز به منظور جلوگيري از نفوذ قدرت سوسياليستي روسيه  شوروي و ضرورت يك جامعه نوسازي شده غربگرا با درخواست  نيروهاي داخلي روشنفكران و مشروطه خواهان جهت دستيابي به  نوسازي اجتماعي و اقتصادي همخواني دارد.(1)لذا ضرورت  دارد ناكامي هاي دولت هاي مشروطه در استقرار چنين نظامي  بررسي و بي سرانجامي روند نوسازي تحليل شود.  به دنبال پيروزي نهضت مشروطيت كه بر فرض هاي سياسي و اقتصادي خاصي استوار بود به علت عدم وجود امكانات و زيرساخت هاي اجتماعي، سياسي و اقتصادي: چون گروههاي  قدرتمند سياسي و جريانهاي بانفوذ اقتصادي و ساختار سنتي  موجود در جامعه ايران و عدم وجود يك طبقه روشنفكر جديد قدرتمند منبعث از مناسبات اجتماعي بورژوازي - تجاري و ضعف  ساختار نظام زمينداري ناشي از تيولداري و انتصاب به قدرت  بلامنازعه شاه و عدم شكل گيري گروههاي مستقل اجتماعي -  اقتصادي در درون جامعه ايران از همان آغاز نااستواري در روند نهضت مشروطيت پديدار گشت(2)و همان طوري كه  سيدجمال الدين اسدآبادي و به گونه اي طالبوف پيش بيني  مي كردند، جامعه ايران هنوز آماده پذيرش مشروطيت نگرديده،  اين رخداد با شركت روحانيون، روشنفكران، تجار و عناصري  از ديوانسالاري كشور پديدار شد. اين نهضت دروني نهضت  مشروطيت به مراتب در منازعات ميان دولت و مجلس، مجلس و شاه، مجلس و احزاب و احزاب با يكديگر نمودار شد. بر اين  عوامل مي بايست دخالت هاي گسترده نيروهاي خارجي در روند مشروطيت را افزود كه به نوبه خويش در كشاكش ها نقش  درخوري را ايفا كردند ضعف دروني ساختار كشور در مقطع  دوم نوسازي ايران جهت اجراي طرحها و انديشه هاي  نوگرايانه سبب رويكرد جديد براي انجام اصلاحات و نوسازي  با اتكاء به قدرت نظاميان و اعمال قدرت از بالا شد;  رويكردي كه مختص ايران نبود بلكه تعدادي از كشورهاي شرقي  و حتي اروپايي اين روند را تجربه كرده بودند.(3) پس از انحلال مجلس دوم دوراني از استبداد نايبالسلطنه -  ناصرالملك- شروع گشت. در روند اين دگرگوني ها كه در راستاي ايجاد نظام جديد اجتماعي - اقتصادي صورت مي گرفت -  سكته هايي وارد شد كه آثار شديدي برجاي گذاشت. نظام جديد بسياري از ويژگي هاي نامطلوب گذشته را در خود داشت  مضافا" بر اينكه نتوانسته بود همه كارها را به سرانجام  رساند و به اين جهت تقريبا" همه كارها نيمه تمام باقي  ماند و آرمانها و درخواست هاي برآمده نهضت مشروطيت  همچنان سرخورده برجاي باقي مانده بود و همين امر در نابساماني اوضاع بيش از پيش موءثر بود. استقلال مناطق  مهمي از ايران كه ناشي از مبارزات منطقه اي بود، گسترش  هرج ومرج و بي نظمي كه به اعلام استقلال ها كمك مي كرد و نيروهاي خارجي نيز در اين عملكرد به مراتبنقش موءثري  ايفا نمودند.(4)مضافا" بر اينكه فعاليت گروهها و احزاب سياسي كه به تدريج در حال شكل گيري بودند اين امر را دامن مي زدند.(5)تاجگذاري احمد شاه در 27 شعبان سال  1332 ه-. ق و همزماني آن با جنگ جهاني اول به تدريج  اميدها را برباد داد. هرچند در اين اثنا مجلس سوم گشايش  يافت، ليكن گسترش جنگ به داخل ايران و تقسيم ايران به  حوزه هاي نفوذ قدرتهاي بيگانه در شمال و جنوب و پيشروي  نيروهاي روس تا قزوين مجلس را بسيار زودهنگام دچار تعطيلي كرد و حركت مهاجرت نمايندگان به نقاط غرب كشور شكل گرفت.  اين فعاليت ها وعدم مركزيت قدرتمند در داخل كشور شورش  ايلات و عشاير در كردستان، ايلام، آذربايجان و بوشهر و تجاوز نيروهاي بيگانه ضمن به خطر انداختن امنيت عمومي،  موجب بروز قيام هايي عليه نيروهاي خارجي شد. قيام  چاكوتاهي ها و تنگستاني ها به رهبري شيخ حسن چاكوتاهي  (سالار اسلام)زاير خصرخان تنگستاني(اميرالاسلام)عليه  نيروهاي انگليسي در جنوب كشور كه در سال 1300 ه. ش  كاملا" سركوب شد در اين دوره مشاهده شد.(6) جنگ جهاني اول را مي توان واپسين ضربه به اميد و آرمانهاي انقلابي ايرانيان دانست و تقريبا" آخرين  تلاش ها در جهت دستيابي به آرمانهاي نهضت مشروطيت درخلال  اين سالها شكل گرفت. رشد احساسات ضد روس و ضدانگليسي،  بخشي ازمشروطه خواهان را در كنار قدرتهاي مركزي - آلمان و عثماني- قرار داد و بيطرفي اعلام شده از جانب دولت عملا"  به وسيله همكاري نيروهاي داخلي با دولت عثماني و آلمان  نقض گرديد و اين عمل دست دول قدرتمند- روس و انگليس - را به طرف ايران بيش از پيش گشود.(7)وقوع انقلاب كبير روسيه هرچند فريادرس ايران از نابودي كامل استقلال بود ولي به علت فقدان دولت مقتدر مركزي هرج و مرج و از هم  گسيختگي نهادها وساختار حكومت و پديد آمدن خلاء قدرت در منطقه، زمينه نفوذ بيشترانگليس را فراهم آورد.  قرارداد 1919 م كه با هدف ايجاد يك ساختار نظامي قوي در منطقه طرح گرديده بود، حاصل چنين عوامل داخلي و خارجي  بود. زمينه داخلي چنين قراردادي در ارتباط با ايجاد يك  قدرت نظامي را بايد در وقايع و حوادثي كه پيرامون اين  سالها در داخل ايران مي گشت جست ظهور جنبش هاي  اصلاح طلب محلي و مخالف دولت مركزي كه از روند نوسازي و مشروطه سرخورده بوده آماده مي گرديدند تا در يك اعتراض  مهم مخالفت خود را با روند حركت دولت هاي مشروطه نشان  دهند. از جانب ديگر عدم امنيت اجتماعي، دخالت نيروهاي  بيگانه در تمامي شئونات حيات اجتماعي، سياسي و نظامي كه  روشن ترين مظهر آن قرارداد 1919 بود، فساد دستگاه اجرايي  و سياستمداران و سستي دولت مركزي همه و همه ترجمان چنين  فعاليت هايي بودند كه به منظور دستيابي به يك راه نجات  صورت مي گرفت. هرچند اين جنبش ها تجزيه طلب نبودند و خواستار ايجاد امنيت و اقتدار و ثبات كشور در حوزه خود بودند ليكن وقوع گسترده آنها در گيلان، خراسان و آذربايجان امنيت خاطر را در جهت وحدت از ميان برداشته  بود.(8) نهضت مشروطيت هرچند موجب انجام يكسري اصلاحات و نوسازي  گرديد ليكن عوامل و پديده هايي كه به برخي از آنها اشاره  شد موجب زير و رو شدن و عدم تعادل ساختار جامعه گرديد،  كشوري كه نه عقبماندگي و فقر فوق العاده اش نسبت به  گذشته كمتر شده بود و نه طبقه متوسط رشد يابنده اي داشت  و نه در حال صنعتي شدن بود، درگير شورش، كودتا و درگيريهاي داخلي و جنگ گرديد و امكان هرگونه برنامه ريزي  و تلاش براي اصلاح و نوسازي از بين رفته و در ساختار اقتصادي- اجتماعي آن نيز تغييرات بارزي رخ نداد.(9) نزديك به 90 درصد نيروي كار به كشاورزي و صنايع دستي و 10 درصد به تجارت، خدمات دولتي و غير دولتي و صنايع شهري  اشتغال داشتند. انباشت سرمايه توليدي بسيار ناچيز بود و بيشتر سرمايه گذاريهاي جديد در تجهيزات و تاسيسات بالاخص  ساختمان و بنا از محل كالاهاي سرمايه اي داخلي كه بر روشهاي سنتي توليد استوار بود تامين مي شد. توسعه راهها و وسايل ارتباطي، بهداشت و ساير تسهيلات زيربنايي ناچيز بود و افزايش سرمايه گذاري در آموزش صرفا" در مقايسه با ساير بخش ها بيشتر بود.(10) در صحنه اجتماع، طبقات مختلف اشراف و ثروتمندان قدرت را در دست داشتند و نيروهاي مركزگريز نيز دست به اقدامات  شرورانه مي زدند كشور با خطر ازهم گسيختگي روبه رو بود و حضور نيروهاي خارجي در شمال، شمال غرب، غرب و جنوب حكومت مركزي را از درون تهي كرده و فاقد هر حركتي در جهت  نوسازي موردنظر روشنفكران و آزاديخواهان بود و آنچه در اعلاميه پس از كودتا توسط سيدضياءالدين طباطبائي و رضاخان ميرپنج انتشار يافت ترسيم كننده واقعيات اجتماعي  بود كه در ميان عامه مردم مخاطبان گسترده اي داشت.(11) فقدان وحدت ملي، تضاد سياسي، آشفتگي و فقر اقتصادي،  ناامني و فساد و بي لياقتي اداري مواردي بود كه به صورت  روشن در اعلاميه كودتاچيان انعكاس يافته بود و كليد دريافت زمينه هايي بود كه كودتا بر آن استوار گرديده بود.  درواقع قدرت يابي يك عنصر نظامي و قدرت طلب پس از نهضت  مشروطيت انعكاسي از وضعيت و ناكامي در دستاوردهايي بود كه مشروطيت بر آن پايه شكل گرفته بود. از جانب ديگر جناح هاي مختلف در داخل كشور عليرغم تمامي كشمكش هاي  داخلي به يك باور عمومي دست يافته بودند. رهبران مذهبي  خواستار حفظ حريم مسلمين و اسلام بودند و مخالفت خويش را با اوضاع نابسامان آن زمان با رويكرد به جانب يك قدرت  متمركز جلوه گر ساختند. خواسته تجار و بازرگانان و حتي  زمينداران و كساني كه منابع اقتصادي را در اختيار داشتند بهبود شرايط و ايجاد امنيت داخلي در جهت تامين منافع و امكان گسترش روابط تجاري و بازرگاني بودند. نمايندگان  طبقات مختلف مردم در مجلس شوراي ملي بالاخص روشنفكران  آزاديخواه كه طرفدار آزاديهاي فردي و كاهش اقتدار دولت  بودند و با تصويب قانون انجمن هاي ايالتي و ولايتي سعي  در جلوگيري از گسترش و تمركز قدرت در دست دولت داشتند.  (12)وقتي با خطر جدي ازهم پاشيدگي كشور بعداز جنگ جهاني  اول مواجه گرديدند طرفدار" مرد مقتدر" يا حكومت مقتدر مركزي شدند. شاهزاده سليمان ميرزاي قاجار سوسياليست و جمعي از روشنفكران و طبقات متوسط به پشتيباني از رضاخان  تمايل يافتند اين انديشه به تدريج طيف گسترده اي را دربرگرفت.  استفاده از راه حل نظامي جهت به دست گرفتن قدرت براي  نوسازي واصلاحات و جلوگيري از هم پاشيدگي كشور تنها راه  موردنظر انگليس با توجه به قدرت يابي روسيه نبود.(13) بلكه تقريبا" چند سناريو جهت انجام كودتا به طور همزمان  در دست تدارك بود و مدرس از كساني بود كه نقشه اجراي  كودتا داشت انديشه كودتا تقريبا" از دايره سياسيون و سربازان خارج و به صورت يك انديشه عمومي جهت اصلاح امور درآمده بود. بنابر نوشته كلي در زمينه گسترش فكر كودتا طيف گسترده اي دست اندركار كودتا بودند ازجمله: "مدرس  براي كودتا نقشه مي كشيد، سردار اسعد بختياري و عده اي  از خوانين "در چهلستون متمركز شده و سالار جنگ تفنگچي  فراهم مي كرد. نصرت الدوله فيروز با فكر كودتا مي خواست  به سرعت باد از تپه هاي پربرف غرب بگذرد و به تهران برسد.  سيدضياءالدين طباطبائي با مراكز قدرت سازش مي نمود و استاروسلسكي(فرمانده نيروهاي قزاق ايران)نيز اين خيال  را در سر داشت.(14) با توجه به چنين شرايطي اساسا" بي ثباتي و ناامني و عدم  انسجام موجود در جامعه امكان هرگونه نوسازي و اصلاح را از بين برده و عناصر مختلفي كه اصلاح طلب و خواهان وضع  مطلوب بودند از پديد آمدن يك دولت قدرتمند مركزي در جهت  انجام اصلاحات و نوسازي حمايت مي كردند در چنين شرايطي  بود كه رضاخان پابرعرصه سياسي ايران نهاد. او مولود يك  روند ناسرانجام نوسازي سياسي، اجتماعي و اقتصادي بود و قرار داشت تا اقدامات ناكام را با قدرت نيروي نظامي و بهره گيري از روشنفكران پيرامون خويش به انجام رساند.  وحيد قلفي  * يادداشت ها:  1- محمدرضا خليل فر. توسعه و نوسازي ايران در دوره  رضاشاه. تهران: دانشگاه بهشتي 1374 ص 8137 نيز جهت  اطلاع از نگرش روشنفكران اين دوره نك: سيدمحمد رئيس زاده  " تاثير روشنفكران بر عرصه سياست ايران از مشروطيت تا كودتاي 1299" رساله دانشگاه تهران براي تحليل متفاوت نيز نك: رحيم زاده صفوي اسرار سقوط احمدشاه به كوشش دهگان  تهران: فردوس 1368.  2- جهت يك تحليل منسجم نك: محمدعلي اكبري "تحول ساخت  قدرت سياسي در ايران از مشروطه تا آغاز سلطنت رضاشاه " رساله دانشگاه تهران.  3- تركيه و مصر در مقاطع مختلف جهت اطلاع نك: تغييرات  بنيادي در شرق ميانه تركيه، افغانستان، ايران. بي نا.  4- ژرژ، پغافسكي، غرب و شوروي در ايران ; سي سال رقابت  19481918 ترجمه حورا ياوري تهران: ابن سينا 1351 ص 927 نيز براي يك سابقه طولاني نك: فيروز كاظم زاده. روس و انگليس در ايران 19141864 ترجمه منوچهر اميري تهران  كتابهاي جيبي 1354.  5- محمد تقي بهار. تاريخ احزاب سياسي در ايران تهران  اميركبير 1354 ج 1 ص 8206.  6- نك: عليمراد فراشبندي. گوشه اي از تاريخ انقلاب مسلحانه مردم مبارز تنگستان. تهران: شركت سهامي انتشار 1362.  7- همايون كاتوزيان. اقتصاد سياسي ايران. ترجمه محمدرضا نفيسي. تهران: پاپيروس 1366 /ج 1 ص 98 نيز براي اطلاع از تحليل يك نظامي خارجي نك: بلوشر، سفرنامه بلوشر تهران:  انتشارات علمي فرهنگي 1363 ص 5148 و 83.  8- همان ص 85 نيز نك ه. ي. ميرشنيكف. ايران در جنگ  جهاني اول ترجمه علي دخانياتي. تهران: اميركبير 1334 ص  9288.  9- كاتوزيان. اقتصاد سياسي ايران /ج 1 ص 998.  10- همانجا.  11- جهت اطلاع از متن اعلاميه نك: عبدالله اميرطهماسبي.  تاريخ شاهنشاهي اعليحضرت رضاشاه پهلوي. تهران. بي نا 1305 ص 138.  12- نيكي كدي. ريشه هاي انقلاب ايران. ترجمه عبدالرحيم  گواهي تهران: انتشار قلم 1369 ص 30128.  13- كاتوزيان /ج 1 ص 3101 نيز نك: حسين مكي، تاريخ بيست  ساله ايران تهران: اميركبير /ج 3 ص 430.  14- همانجا. 
