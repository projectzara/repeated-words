   آشنايي باذخيره گاه هاي زيستكره در ايران وجهان  (واپسين بخش) ذخيره گاه هاي زيستكره، به عنوان يكي از دستاوردهاي  تكامل مضمون حفاظت، از برنامه انسان و زيستكره يا كره  مسكون(MAB)كه در سال 1976 داير شده، نشات گرفته است.  برنامه انسان و زيستكره برنامه اي است مبتني بر همكاري و مشاركت جهاني پژوهشگران براي حل تعارض بين انسان و محيط زيست در تمامي وضعيتهاي مختلف، اعم از اقليم هاي حياتي و جغرافيايي زيستكره از قطب تا نواحي استوايي، از جزاير و سواحل تا نواحي مرتفع كوهستاني. انعطاف پذيري  ذخيره گاه هاي زيستكره در تطبيق خود با شرايط مختلف  امكان حفاظت را در هر شرايطي فراهم مي كند حداقل به چند دليل زير همه كشورها نياز دارند كه در صورت برخورداري از شرايط لازم ذخيره گاه هاي زيستكره خود را راه اندازي  كنند:  1- حفاظت از منابع زيستي: هر ذخيره گاه زيستكره شمار زيادي از گونه ها و اجتماعات گياهي و جانوري و اكوسيستم هاي معرف نواحي جغرافياي زيستي را تحت حمايت  قرار مي دهند و از نظر حفظ منابع ژنتيكي و حفظ اكوسيستمهاي طبيعي به عنوان ملاكي براي مطالعات علمي  بسيار حائز اهميت هستند.  2- كاربري سنتي زمين: ذخيره گاه هاي زيستكره در حفظ سنن  و فرهنگ جوامع محلي بويژه تجربه طولاني آنها در كاربري هاي بي عيب و نقص از زمين و بهره برداري از منابع  طبيعي بسيار موءثر بوده و در مديريت نوين منابع طبيعي اين  دستاوردها از نظر زيست محيطي ارزش بسيار زيادي دارند.  3- فراگيري نحوه كار سيستمهاي طبيعي: پژوهش درباره  كاركرد و ساختار اجتماعات طبيعي براي مقايسه با چشم اندازهاي تخريب يا تغيير يافته و احياء آنها از مهمترين ثمرات ذخيره گاه هاي زيستكره است. هسته هاي  طبيعي ذخيره گاه ها همانند قطبنمايي محسوب مي شوند كه  مي توانند در هدايت و مديريت مناطق تخريب يافته همگن نقش  موءثري داشته باشند.  4- نظارت پيوسته: هسته هاي طبيعي ذخيره گاه ها كانون  نظارت پيوسته زيست محيطي بوده و تغييرات حاصل از زيستكره  را مي توانند ثبت نمايند. هدف نظارت پيوسته ايجاد هماهنگي بين روشهايي است كه بتوانند در سطح منطقه اي و جهاني نتايج قابل قياسي ارائه كنند.  5- بهبود مديريت منابع طبيعي: يكي از مفاهيم اصلي و محوري ذخيره گاه هاي زيستكره پژوهش درباره دستيابي به  روشهايي از كاربري زمين و بهره برداري از منابع طبيعي  است كه بتوانند بدون تخريب محيط زيست شرايط زيستي مردم  را بهبود بخشند.  6- استفاده از دانش و اطلاعات: نتايج پژوهشهاي  ذخيره گاه هاي زيستكره از طريق كانونهاي آموزشي، پرورشي،  انتشارات و ديگر رسانه ها ترويج و انتقال يافته و طيف  وسيعي از مردم محلي، مديران منابع طبيعي، مديران مناطق  حفاظت شده، دواير دولتي، پژوهشگران در سطح محلي، ملي و بين المللي را در بر مي گيرد.  7- مشاركت در حل مسائل منابع طبيعي: كليه افراد ذينفع در ذخيره گاه ها از تصميم گيران دولتي، مديران، پژوهشگران و جوامع بومي در ذخيره گاه ها به دليل مشاركت جمعي در فعاليتها شيوه هاي همزيستي با محيط زيست را به طور مطلوب و پايدار به تجربه مي كشند. ذخيره گاه هاي زيستكره در حال تكوين و توسعه به الگويي براي اين نوع استفاده از منابع طبيعي مي باشند و به عنوان بخشي از شبكه جهاني  ذخيره گاه هاي زيستكره مشاركت جمعي را در سطح بين المللي  ترويج مي دهند.  ذخيره گاه هاي زيستكره چگونه انتخاب مي شوند؟ براي انتخاب يك منطقه به عنوان ذخيره گاه زيستكره لازم  است كه منطقه معرف يك اقليم حياتي، يك بيوم طبيعي يا حوزه جغرافيايي زيستي باشد. منطقه مورد نظر بايد داراي  يك هسته طبيعي با ارزش براي حفاظت از طبيعت باشد. علاوه  بر اين در پيرامون خود بايد از اراضي مناسب آب و خشكي  براي انجام فعاليتهاي پژوهشي، كاربرد عملي روشهاي صحيح  مديريت منابع برخوردار باشد. هسته طبيعي بايد معرف حوزه  جغرافياي زيستي دست نخورده اي با وسعت كافي باشد تا بتواند جمعيت گونه هاي با ارزش تمامي سطوح زنجيره غذايي  اكوسيستم را تضمين و حفاظت كند. در نقشه پيوست براساس  طبقه بندي اودواردي، گستره جهان به 8 اقليم حياتي و 14 تيپ بيوم و بيش از 200 حوزه جغرافياي زيستي تفكيك  شده اند. در صورت وجود شرايط فوق منطقه به عنوان  ذخيره گاه زيستكره انتخاب و از طريق كميته MAB ملي به  كميته اجرايي شوراي هماهنگي MAB جهاني معرفي مي شود. در صورتي كه كميته اجرايي شايستگي منطقه را تاييد كند گواهينامه برنامه انسان و كره مسكون يونسكو را دريافت  خواهد كرد. به محض انتخاب منطقه به عنوان ذخيره گاه،  اولياي امور كشورها بايد مسئوليت مديريت آن را به عهده  بگيرند، متعهد شوند كه آن را مطابق با ضوابط مديريت  ذخيره گاه ها اداره كنند، كاركردهاي چندگانه آن را عينيت  بخشند و در گردش اطلاعات شبكه جهاني ذخيره گاه هاي  زيستكره سهيم باشند.  ذخيره گاه هاي زيستكره ايران  سرزمين گسترده ايران به دليل تنوع اكوسيستمي خود داراي 9 ذخيره گاه زيستكره است ذخيره گاه هاي زيستكره بيوم و سه  حوزه جغرافياي زيستي را به خود اختصاص مي دهند. به اين  ترتيب كه منطقه حفاظت شده توران، پارك ملي كوير، منطقه  حفاظت شده حرا و گنو در بيوم اراضي كويري زمستان سرد قرار مي گيرند. پارك ملي درياچه اروميه، پارك ملي گلستان،  پناهگاه حيات وحش ميانكاله و منطقه حفاظت شده ارسباران  در بيوم سيستمهاي مختلط كوهستاني با ناحيه بندي پيچيده  جاي مي گيرند.  مناطق حفاظت شده حرا و گنو به حوزه هاي جغرافيايي زيستي  كويرهاي ايران آناتولي پارك ملي كوير و توران به  حوزه هاي ايران تعلق داشته و بقيه ذخيره گاه هاي كشور وابسته به حوزه جغرافيايي زيستي ارتفاعات ايران - قفقازند.  ذخيره گاه هاي زيستكره ايران در سال 1976 به تاييد MAB دبيرخانه رسيده و رسما" گواهينامه دريافت كرده اند،  ولي تاكنون هيچيك از آنها مطابق ضوابط ذخيره گاه هاي  زيستكره تحت مديريت قرار نگرفته و زون بندي نشده اند و كاركردهاي چند گانه ذخيره گاه ها در آنها تحقق نيافته  است. امروزه اين ذخيره گاه ها براساس عناوين گذشته خود به حيات خود ادامه مي دهند و در روند ناهنجاريهاي  اجتماعي- اقتصادي و روند عام تخريب محيط طبيعي كشور با امكانات محدود خود موجوديت خود را حفظ و برخي از قابليت هاي خود را عرضه مي كنند اميد است با توجه به  اهميت و نقش ذخيره گاه ها، كه ذكر آنها رفت،  ذخيره گاه هاي زيستكره كشور كه از جمله مهمترين مناطق  شبكه ذخيره گاهي جهان به شمار مي روند راه اندازي شوند و به اهداف خود نايل گردند. 
