 با سپاسگزاري از آن روزنامه و دست اندركاران محترمش به  خاطر توجه ويژه به مسائل محيط زيست و طبيعت ايران،  درباره يادداشت يكي از نويسندگان شما تحت عنوان "اين  متخلفان بي نام و نشان نيستند" ضروري مي دانم مواردي را به اطلاع برسانم:  1- گاهي در روزنامه همشهري نيز اطلاعيه زمين خواران و بسازبفروش هاي كلاردشت چاپ مي شود كه با توجه به صفحات  مربوط به محيط زيست، توقع يك بام و دو هوا نمي رود.  2- در جواب نويسنده محترم بايد بگويم اين بدبختي ها با سهل انگاري و تعلل ادارات و دست اندركاران از دو دهه پيش  تاكنون ادامه دارد و هر روز زمين هاي كلاردشت كه آقاي  فريدون مشيري آن را" زيباي جاودانه "نهام نهاده است  تغيير ماهيت مي دهد. به خاطر دارم در سال هاي 1360 و 1361 مسئولان حتي مانع تبديل شاليزار به باغ پرتقال  مي شدند و چه بسا نهال هاي پرتقال و نارنج كه توسط ادارات جهادسازندگي و كشاورزي كنده شدند. حال در دشت  چالوس و حتي سراسر شمال تمامي زمين هاي شاليكاري تبديل  به ويلاكاري شده اند! و متاسفانه ساخت بزرگراه تهران  شمال كه به چالوس مي رسد(آن را بايد بزرگراه بدبختي نام  نهاد)سرعت تخريب جنگل ها و مراتع و شاليكاري ها را بيشتر كرده است، و هر روز قطعه زميني از حالت برنجكاري  خارج شده و به زير كشت ويلا مي رود!  به راستي كلاردشت و شمال زيباي ما در ساليان آينده چه  سيمايي خواهند داشت؟ چالوس- قنبر انگورج غفاري 
