 بارندگي هاي اخير تاثير چنداني در منابع تامين كننده آب شرب نداشته ولي خسارت احتمالي به كشاورزي به ويژه  شاليكاري در شمال كشور را تا حدود 80درصد كاهش داده است.  منوچهري معاون وزير نيرو در امور آب و فاضلاب شهري در گفت وگو با واحد مركزي خبر به پراكندگي بارندگي و محدودبودن آن در نواحي غربي، مركزي و حوزه تهران اشاره  كرد و گفت: پايين آمدن دما به نوعي امكان ذخيره سازي را فراهم كرد و مي توان گفت: بارندگي قدمي در جهت حل مشكلات  بود هر چند كه از شدت آن كاسته نشده و همچنان نياز به  همياري مردم براي داشتن آب مطمئن و سالم است. منوچهري  اظهار داشت 65درصد منابع آب شهري از سفره هاي عميق  زيرزميني و با حفر چاه تامين مي شود. برخي از اين  سفره هاي زيرزميني افت محدودي داشته اند ولي برخي از آنها كه كم عمق و با زميني درشت دانه اند از خشكسالي  تاثير بيشتري داشته اند. در واقع مشكل جدي در اين بخش  وجود ندارد ولي در حوزه هايي كه تامين آب به آبهاي سطحي  متكي است، مشكل كم آبي بيشتر خود را نشان مي دهد در شهر تهران بارندگي اخير فقط حدود 10درصد ميزان آورد رودخانه ها را به ميزان سه متر در ثانيه افزايش داد و اين افزايش نيز دائمي نيست در حاليكه ميزان مصرف در شهر تهران به گونه اي است كه 5/1 برابر ميزان ورودي سه سد لار، لتيان و كرج از آنها برداشت مي شود. برهمين اساس  ارتفاع ذخيره سدها به سرعت در حال كم شدن است.  منوچهري گفت: دست اندركاران با زحمت بسيار در تلاشند با تنظيم مجموعه ورودي و خروجي سدها از قطع آب جلوگيري كنند.  وي با اشاره به اينكه هنوز ظرفيت برداشت منابع آب زيرزميني كاهش نيافته است، اظهار اميدواري كرد با بارندگي در فصل پائيز و همكاري مردم بتوان 6 ماه آخر سال  را در تهران و ديگر شهرها بدون مشكل نگران كننده اي  گذراند معاون وزير نيرو در امور آب با تاكيد بر اهميت  همياري شهروندان گفت: براساس آمار مردم تهران از آغاز امسال تا به امروز بطور متوسط حدود4/2درصد كاهش مصرف  آب داشته اند و گاه در مصارف خانگي اين ميزان كاهش به ده  درصد رسيده است و برخي مشتركان مصرف آب را تا 30درصد نيز كاهش داده اند. در ديگر استانهاي كشور نيز آمار بيانگر كاهش مصرف است. معاون وزير نيرو در امور آب و فاضلاب از مردم خواست كه همچنان به صرفه جويي براي گذر از بحران  خشكسالي ادامه دهند. 
