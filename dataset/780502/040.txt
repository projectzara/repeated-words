 مشكلات ياسوج از ديدگاه رئيس شوراي شهر گروه شهرستانها: رئيس شوراي اسلامي شهر ياسوج گفت: براي  حل مشكلات شهرها بايد از افكار وعقايد مردم كمك گرفت.  به گزارش خبرنگار همشهري در ياسوج وي با اشاره به اين كه  شوراي شهر ياسوج مسائل و مشكلات اين شهر را در 11 نشست  بررسي و اولويت بندي كرده است، گازرساني را از مهمترين  مشكلات كنوني اين شهر ذكر كرد و گفت: با توجه به سرماي  شديد و زودرس ياسوج، اين مساله با تشريك مساعي شركت گاز،  شهرداري و فرمانداري بوير احمد بررسي و تصميمات لازم  اتخاذ شده است.  اكبري همچنين با توجه به فقدان شبكه آب وفاضلاب شهري و سرازير شدن فاضلابهاي خانگي به خيابانها و كوچه هاي شهر كه به تخريب محيط زيست پاك ياسوج منجر مي شود، بر ضرورت  اجراي طرح فاضلاب تاكيد كرد.  وي خاطر نشان كرد: با توجه به اينكه خودروهاي سبك و سنگيني از استانهاي فارس، بوشهر و خوزستان براي رسيدن به  استان اصفهان ازياسوج مي گذرند، احداث جاده كمربندي براي  ياسوج بسيار لازم و ضروري است. رئيس شوراي اسلامي شهر ياسوج با اشاره به ضرورت بازنگري نقشه جامع و تفصيلي شهر ياسوج گفت: اين نقشه در سالهاي 6968 طراحي شده و داراي  مشكلات عديده اي است از جمله اين كه بعضي مناطق با كاربري مسكوني در اين نقشه فضاي سبز اعلام شده كه اين  امر موجب نارضايتي مردم شده است.  اكبري همچنين احداث پاركهاي محلي، جنگلي و شهربازي را از نيازهاي خانواده هاي شهر ياسوج برشمرد و يادآور شد:  در بودجه سال جاري شهرداري بخشي از اين مسائل پيش بيني  شده است. به گفته وي امسال شش ميليارد و 233 ميليون ريال  براي اجراي يكصد طرح از سوي شهرداري ياسوج هزينه خواهد شد.  به عقيده رئيس شوراي شهر ياسوج، بنيه مالي مردم شهر به  دليل ساختار فرهنگي و اجتماعي ضعيف است، از اين رو شهرداري و شوراي اسلامي شهر ياسوج براي اين شهر نيازمند كمك هاي همه جانبه مقامات استاني وكشوري هستند. 
