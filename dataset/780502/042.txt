   دروازه سنگي خوي در جنوب شرقي اين شهرستان نمونه اي از ورودي حصارشهرهاي قديمي است.  بعضي از مورخين آن را به دوره ايلخانيان نسبت مي دهند ومنابع ديگري بنا را جزو آثار معماري دوره قاجاريه  مي دانند. با توجه به شيوه سبك معماري و مقايسه آن با آثار باقيمانده از دوره قاجاريه در تبريز و شهرستان خوي،  انتساب دوم معقول تر به نظر مي رسد هر چند تصوير و تاريخ  بنا به عنوان سردر باقيمانده از زمان ايلخاني در اذهان  رسوب كرده است.  اين اثر كه در گذشته يكي از راههاي ورودي به شهرستان خوي  بوده، رو به سمت شهر سلماس و طبق طرح تدافعي شهرهاي  قديمي ساخته شده است.  جنس مصالح به كار رفته در اين ساختمان از دو نوع و متفاوت از هم است. قوس سمت شمالي بنا كه رو به طرف بازار (شهر)دارد، به شكل جناقي و از آجر ساخته شده و سمت  جنوبي آن كه به شكل نيم دايره است، از سنگهاي تراشيده  شده خاكستري و سياه، نما يافته است.  در زير قوس سنگي سمت جنوبي، در طرفين دروازه نقش دو شير به صورت ساده حجاري شده است و ضلع جنوبي را با سنگهاي  سياه و سفيد به صورت رديف چيني يك در ميان جلوه  بخشيده اند.  بحريني از كارشناسان سازمان ميراث فرهنگي در اروميه  مي گويد: در اطراف حصار شهر خوي خندقي به عمق 14 متر وجود داشته كه دائم پر از آب بوده است.  هر چند آثار خندق بر جاي نمانده اما افراد مسن وجود خندق  را تاييد مي كنند و مي گويند اين خندق توسط شهرداري وقت  پر شده و از بين رفته است.  در طرح تفصيلي شهر، حريم بنا به صورت فضاي سبز منظور شده كه در صورت اجراي طرح توسط شهرداري، اين اثر توريستي  جايگاه واقعي و ارزشمند خود را باز مي يابد.  اروميه- خبرنگار همشهري 
