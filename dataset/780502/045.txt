   * منطقه "هرمد" از نظر پوشش گياهي، تراكم حيات وحش و زيستگاههاي ييلاقي و قشلاقي يگانه است  منطقه حفاظت شده هرمد كه در چهل كيلومتري شرق شهرستان  لار قرار دارد، از نظر پوشش گياهي، زيستگاههاي ييلاقي و قشلاقي و آبشخورهاي مناسب و تراكم حيات وحش به ويژه قوچ  و ميش لارستاني و جبير بي نظير و يگانه است.  اين منطقه كه عرصه اي حدود 150 هزار هكتار را در برمي گيرد، از سال 1354 هجري شمسي تاكنون تحت حفاظت  اداره كل حفاظت محيط زيست فارس قرار گرفته است با اين  وجود، با گذشت بيش از بيست سال كه از حفاظت منطقه  مي گذرد، هنوز هيچ گونه مطالعه جامعي در مورد گياهان و جانوران موجود در آن صورت نگرفته است و وضعيت گياهي و جانوري آن همچنان ناشناخته مانده است.  پوشش گياهي  پژوهش هاي محدودي كه در اين منطقه انجام شده است، نشان  مي دهد كه تپه ها و دشت هاي جنوبي "كوه شب" در منطقه  مزبور با ارتفاع 200 تا 500 متر از جنگل هاي كم پشت  " آكاسيا" پوشيده شده است. آخرين حد رويش اين درختان به  سمت شمال تا روستاي "هرمد" در مغرب كوه شب ادامه دارد.  پس از آن، در كنار چشمه "بنو" يك تك درخت بزرگ آكاسيا ديده مي شود. در اين جنگل ها همچنين درختان كنار، كهور و استبرق به طور پراكنده روئيده است، در دامنه ها و ارتفاع بالاتر، كنار مسلط مي شود. درختان بزرگ كنار در دشت ها و به خصوص در كف دره ها بيشتر ديده مي شود از ارتفاع 800 متر به بالا، در دامنه كوه ها، درختان و درختچه هايي مانند بادام كوهي و درختاني مانند بنه و سپس  كيكم به چشم مي خورد در كف دره ها و در دامنه هايي كه  از شيب كوه كاسته مي شود و خاك مناسبي فراهم مي آيد،  انبوهي اين درختان افزايش مي يابد. از ارتفاع 1700 متر به بالا هر چند درختان بنه و بادام هنوز حضور دارند ولي  به تدريج درختان زيتون و سپس سروكوهي ديده مي شوند كه  كمي بالاتر، كاملا" به گونه هاي مسلط تبديل مي شوند.  ارتفاعات كوه شب به ويژه در شمال شرق پوشيده از جنگل هاي  انبوه و بسيار زيباي سروكوهي است وسعت و انبوهي اين  جنگل ها و تنومندي درختان سروكوهي در شمال شرق كوه شب،  در جنوب ايران بي مانند است.  در كوه شب از ارتفاع 700 متر به بالا بوته هاي بزرگ  " مورخش "به وفور مشاهده مي شوند. گياه گوشتي شاخ غزالي  نيز در دامنه هاي پائين كوه شب به طور پراكنده مي رويد.  (در منطقه حفاظت شده هرمد، جز كوه شب كوه بلندي وجود ندارد.)دشت ها، تپه ماهورها و كوه هاي پراكنده شمال  منطقه فاقد پوشش جنگلي است، درختان پراكنده كنار در اين  نواحي بيشتر ديده مي شوند و تنها در بستر دره ها گاهي به  صورت انبوه روئيده اند.  در دشت هاي كم ارتفاع جوار رودخانه شور، گياهان شور پسند روئيده و گاهي درختان گز به صورت نوارهاي انبوه ديده  مي شوند. پوشش دشت هاي مرتفع تر را درختچه هاي "قيچ " تشكيل مي دهد. در هر يك از دره ها كه آب بيشتري وجود دارد، پوشش گياهي انبوه تر مي شود. در دره زير چشمه "گرو"  نخل و نيزار و در دره زير چشمه "بنو" علاوه بر نخلستاني  كهن و گسترده، جنگل هاي كوچكي از گز، پده، كنار، انار شيطان، كهور و استبرق به چشم مي خورد. گياهان صخره چسب به خصوص در كوه شب بسيار متنوعند و انواع پامچال و لگجي  به صخره هاي بلند چسبيده و آويزانند.  حيات وحش در بازديدهايي كه به عمل آمده، مشخص شده است كه اين  منطقه تنوع جانوري قابل ملاحظه اي نيز دارد. بلندي هاي  صخره اي، پرتگاه ها و كوه هاي صخره اي منطقه با پوشش  گياهي انبوهي زيستگاه مناسب بز و پازن است.  تمامي دامنه ها، تپه ماهورها به ويژه در كوه هاي كم  ارتفاع و پراكنده سياه تك، نهريز و" گرو"، بهترين و مناسبترين زيستگاه قوچ و ميش لارستاني بوده و همه  دشت هاي منطقه از بهترين زيستگاه هاي جبير كشور محسوب مي شود در منطقه هرمد كفتار، روباه معمولي، شاه روباه،  شغال، انواع گربه وحشي، تشي و خارپشت ديده شده است.  تنوع پرندگان در منطقه حفاظت شده هرمد بسيار زياد است.  در بركه هاي رودخانه شور و همچنين رودخانه تنگ دالان كه  در جنوب كوه شب جاري است، پرندگان مهاجر و آبزي از قبيل  انواع اردك، اكرت، حواصيل، سليم، آبچليك، لك لك سياه،  ديدومك، كشيم كوچك و چنگر زيست مي كنند. در دشت ها هم  هوبره، چاخ لق، انواع كوكر، كبوتر، قمري، چكاوك، چك چك،  جغد، زنبور خور، سبزقبا، زرده پره، سنگ چشم، كبك، تيهو،  ليكو و انواع پرندگان شكاري و لاشخور و شهدخوار و سسك ها به سر مي برند.  در ارتفاعات انواع توكاها، طرقه ها، كمركولي ها و داركوبها همراه پري شاهرخ و سسك به وفور ديده مي شوند.  خزندگان هرمد هم بسيار متنوعند و گونه هايي چون وارانوس،  انواع مارمولك در اندازه هاي مختلف و مارها به تعداد زياد در اين منطقه وجود دارد.  ديدگاه كارشناسان محيط زيست  كارشناسان محيط زيست معتقدند: حفاظت از منطقه "هرمد"  لارستان از ابتدا چنان جدي نبوده است. البته در سال هاي  نخست حفاظت، عوامل تخريب نيز در منطقه قوي و وسيع نبوده  و مردم نجيب ساكن در حوالي آن نيز چندان به شكار علاقه  نداشتند.  پس از انقلاب با فراوان شدن اسلحه هاي شكاري، شكار غيرمجاز رونق يافته و مخصوصا" در سال هاي اخير كه در مناطق آزاد از جمعيت شكار كاسته شده، هجوم به "هرمد"  افزايش يافته است. در سال هاي گذشته دو پاسگاه حفاظتي در منطقه ساخته و تجهيز شده است و ماموران حفاظتي نيز در آن  استقرار يافته اند ولي اين اقدامات در وضعيت فعلي كافي  نيست و براي جلوگيري از تخلف و شكار غيرمجاز كه مهمترين  مساله منطقه در حال حاضر است به ماموران حفاظت و امكانات  بيشتري نياز است. وضعيت جغرافيايي و پستي و بلندي منطقه  به شكلي است كه در صورت حضور ماموران كافي و مجهز، به  سادگي مي توان از شكار غيرمجاز جلوگيري كرد.  اين كارشناسان بر اين باورند كه به دليل ارزش هاي  بي همتاي منطقه هرمد، سازمان حفاظت محيط زيست بايد براي  حفاظت مناسب از اين منطقه به طور درخور سرمايه گذاري كند.  در صورتي كه گروه گياه شناسي ورزيده اي از اين منطقه  بازديد كند و به جمع آوري و شناسايي گياهان منطقه  بپردازد، بي ترديد گياهان دارويي و آندميك بسياري شناخته  خواهد شد.  به گفته كارشناسان منطقه حفاظت شده هرمد از معدود مناطق  تحت حفاظت محيط زيست است كه به دليل دور بودن از مراكز جمعيتي و همچنين به سبب نبودن هيچگونه مراكز انساني در درون منطقه، با سرمايه گذاري اندكي مي توان آن را به  بهترين شكل حفاظت و مهار كرد.  حسين مالكي - خبرنگارهمشهري درفارس 
