 گروه شهرستانها: معاون سياسي - امنيتي استانداري بوشهر گفت: برخي از مسئولان در مسائل جوانان و نوجوانان به  بيراهه مي روند و تصور مي كنند كه جامعه جوان را مي توان  با برخوردهاي فيزيكي و غل و زنجير و شلاق به مسير صحيح  هدايت كرد.  به گزارش خبرنگار همشهري از بوشهر مسعود امامي در جلسه  شوراي فرهنگي و اجتماعي استان افزود: واكنش جوانان و نوجوانان در مسائل مختلف جامعه مطابق رفتار مسئولان با اين قشر است و اگر مسئولان به باورها، خواسته ها و نيازهاي جوانان توجه نكنند مطمئنا" انتظار اصلاح برخي از رفتارهايي كه از جوانان سرمي زند و مورد پذيرش جامعه  نيست، انتظار درستي نخواهد بود.  وي خاطرنشان كرد: با توجه به حساس بودن روحيه جوانان،  القاء رفتارهاي نابخردانه، بچگانه و يا ارزشمند و متفكر هركدام عكس العمل متناسب با خود را در پي خواهد داشت.  معاون سياسي امنيتي استانداري بوشهر يادآور شد: يكي از عواملي كه باعث همراهي جامعه و مردم با امام راحل در سرنگوني رژيم ستم شاهي شد، همان اصل تربيتي انتظار و عكس العملي بود كه امام(ره)در قالب اخلاق و روحيات  جامعه بيان كرد و جامعه نيز خود را با اين انتظارات  تطبيق داد. 
