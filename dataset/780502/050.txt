 گروه شهرستانها: نخستين نمايشگاه اختصاصي استان خراسان  در جمهوري قزاقستان، مردادماه امسال برپا مي شود.  دهقان مديرعامل نمايشگاههاي بين المللي خراسان در گفت وگوي اختصاصي با خبرنگار همشهري در مشهد اظهار داشت:  باتوجه به انتقال قريبالوقوع پايتخت قزاقستان از شهر " آلماتي "به "آستانه "و بازسازي و ساخت و ساز گسترده  پايتخت جديد، اين جمهوري نياز مبرمي به انواع مصالح  ساختماني و خدمات فني - مهندسي دارد.  وي افزود: نمايشگاه اختصاصي استان خراسان با اولويت  مصالح ساختماني، لوازم و خدماتي شامل سرويس بهداشتي و خدمات مهندسي، انواع لوازم مصرفي، مواد غذايي، صنايع  بسته بندي، تزئينات و دكوراسيون، صنايع چوب و مبلمان،  شوينده ها، لوستر و روشنايي، كيف و كفش و مصنوعات چرمي،  ماشين آلات صنعتي و مصنوعات پلاستيكي را به نمايش خواهد گذاشت.  وي با اشاره به توانمنديهاي استان خراسان در تامين  بسياري از نيازهاي اساسي جمهوري هاي آسياي مركزي گفت:  اين استان به عنوان دروازه ورودي ايران به اين منطقه و با استفاده از تشابهات فراوان تاريخي و فرهنگي مي تواند در راستاي توسعه صادرات غيرنفتي، نقش فعال تري را در اين  بخش از قاره آسيا ايفا كند.  يادآور مي شود كه جمهوري قزاقستان با بيش از 2 ميليون و 700 هزاركيلومتر مربع مساحت در شمال آسياي مركزي و بخش  مياني قاره هاي اروپا و آسيا قرار دارد. 
