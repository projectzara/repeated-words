 گروه شهرستانها: دبير كانون هماهنگي شوراهاي اسلامي كار استان لرستان از نبود سيستم نظارت مطلوب بر امور درمان  كارگران گفت: مشكلات جامعه كارگري ناشي از سياست هاي كلي  سازمان تامين اجتماعي و شايد حاكي از نواقص موجود در سيستم هاي نظارتي اين سازمان است.  به گزارش خبرنگار همشهري از خرم آباد شاكرمي با اشاره  به بخشنامه هاي جديد سازمان تامين اجتماعي در زمينه هاي  قطع بيمه بيكاري كارگران قراردادي و محاسبه سنوات افرادي  كه در حال بازنشستگي هستند، افزود: بخشنامه اين سازمان  درباره قطع بيمه بيكاري كارگران قراردادي با توجه به  قوانين و آئين نامه و تفاهم نامه اي كه در سال 74 بين  سازمان تامين اجتماعي و وزارت كار منعقد شده است، يقينا"  فاقد جايگاه قانوني و مغاير با آئين نامه ها و دستورالعمل هايي است كه به تصويب تامين اجتماعي و وزارت  كار رسيده است.  وي همچنين گفت: ادغام سازمان خدمات درماني در بخش درماني  سازمان تامين اجتماعي به دليل اينكه از نظر تامين هزينه  و وظيفه اي كه به آنها محول شده است با هم سنخيت و هماهنگي ندارد، كاري علمي و منطقي نيست و كساني كه اين  بحث را دنبال و طراحي كرده اند، خواسته يا نخواسته به  دنبال نابودي صندوق تامين اجتماعي هستند كه در نهايت  موجب تضييع حقوق كارگران مي شود به همين جهت مسئولان و كارشناسان سازمان تامين اجتماعي بايد اين مسئله را كارشناسانه تجزيه و تحليل كنند.  دبير كانون هماهنگي شوراهاي اسلامي كار لرستان اين  بخشنامه ها را باعث محدود ساختن خدمات سازمان به كارگران  دانست و افزود: در شرايطي كه كارگران بيش از گذشته دچار مشكلات اقتصادي هستند سازمان تامين اجتماعي با صدور چنين  بخشنامه هايي در جهت تضييع حقوق كارگران زحمتكش گام  برمي دارد.  وي تاكيد كرد: كارگران و بيمه شدگان بايد ضمن حفظ علاقه مندي خود به ارزشهاي اسلامي و مسئولان نظام،  به طور اصولي از حق و حقوقشان دفاع كنند.  به گفته وي با وجود اعتراضات انجام شده و تصميمات  سازمانهاي بيمه گر، پزشكان براساس نظر نظام پزشكي حق  فرانشيز خود را افزايش داده اند كه انتظار مي رود سازمان  تامين اجتماعي نسبت به اين قضيه هم واكنش نشان دهد. 
