 گروه شهرستانها: به منظور ايجاد اشتغال، تامين امنيت و مبارزه با گسترش قاچاق در مناطق مرزي استان اردبيل، با اجراي يك طرح كشاورزي 100 هزار هكتار از اراضي باير استان اردبيل بويژه در مناطق مرزي استان به زير كشت  مي رود.  به گزارش خبرنگار همشهري، مدير عامل شركت كشت و صنعت  ايثارگران اردبيل در اين زمينه گفت: با اجراي اين طرح از سوي سپاه پاسداران انقلاب اسلامي اردبيل و با همكاري  ادارات كشاورزي و امور آب استان كه مراحل شناسايي و آزمايشهاي مربوط به خاك و آب آن پايان يافته، براي 25 هزار نفر در سطح استان اشتغال ايجاد مي شود. مهندس هوشيار اعلام كرد: در واگذاري اين اراضي كه با تشكيل شركتهاي  تعاوني به صورت مكانيزه كشت خواهد شد، ايثارگران بومي و تحصيل كردگان بي كار بخش كشاورزي از اولويت برخوردارند.  وي افزود: مرحله اول اين طرح امسال با 80 ميليارد ريال  اعتبار از سوي قرارگاه قرب نجف سپاه پاسداران انقلاب اسلامي راه اندازي مي شود كه با اجراي آن، حدود 9 هزار هكتار از اراضي باير مناطق مرزي اصلاندوز با انتقال آب از رودخانه مرزي ارس به ميزان 5 مترمكعب در ثانيه زير كشت مي رود. 
