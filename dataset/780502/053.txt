 * حجت الاسلام والمسلمين صدوقي: اگر صدا و سيما و مطبوعات به وظيفه اطلاع رساني صريح خود عمل نكنند مردم  اين اطلاعات رااز رسانه هاي غير خودي خواهند گرفت  * جامعه ما با داشتن خصوصيت اسلاميت و جمهوريت رعايت خط قرمزها را مي كند ولي بايد توجه كرد كه هر چه اين خط قرمزها كمتر شود موفقيت مطبوعات بيشتر است  * اگر هيات نظارت خداي ناكرده بي طرف نباشد خواه ناخواه  رسانه ها و مطبوعات ما در اختيار گروه و جناح خاصي قرار مي گيرد * وزارت ارشاد تلاش مي كند با ترميم نقاط نگران كننده در طرح اصلاح قانون مطبوعات حقوق مطبوعات را تامين كند * عده اي تصور مي كنند كه در جامعه ما نيازها و خواست هايي وجود ندارد و اين مطبوعات هستند كه اين مسائل  را مطرح مي كنند و به آن دامن مي زنند!  * خشونت گرايي موجب حركت جامعه به سمتي مي شود كه مشاركت  مردم در آن به حداقل مي رسدو شكاف ميان مردم و حكومت  عميق تر مي شود گروه شهرستانها: مديركل مطبوعات داخلي وزارت فرهنگ و ارشاد اسلامي در اولين همايش مطبوعات محلي استان يزد گفت:  انتظار مي رود وزارت ارشاد با همكاري جامعه مطبوعاتي  بتواند در جهت ارائه نظرات خود براي تصويب شور دوم طرح  اصلاح قانون مطبوعات در مجلس شوراي اسلامي اقدام كند تا با انتقال آنها به نمايندگان مجلس از اين پيشنهادات و نظرات دفاع شود.  به گزارش خبرنگار همشهري در يزد جعفري با بيان اين كه  موضوع اصلاح قانون مطبوعات مربوط به همه نشريات مي شود تصريح كرد: تلاش وزارت ارشاد اين است كه با ترميم نقاط نگران كننده، بتواند حقوق مطبوعات را در اين قانون تامين  كند.  وي اظهار داشت: ما حمايت حقوقي از مطبوعات را بر برخورد حتي قانوني با آنها ترجيح مي دهيم و سياست وزارت فرهنگ و ارشاد اسلامي در اين چارچوب، رعايت حقوق مطبوعات و تشويق  به حمايت قانوني از آنهاست و حتي اين كه با ظاهر قانوني  با مطبوعات برخورد نشود.  وي افزود: بايد هر برخوردي در چارچوب قانون و مقررات  باشد و برخورد خلاف قانون قطعا" مورد تاييد وزارت فرهنگ  و ارشاد اسلامي نيست و به زيان مطبوعات و جامعه مي باشد و در پيشبرد اين سياست نيز از تمام توان و ظرفيتهاي  وزارتخانه خود استفاده خواهيم كرد.  وي به دست اندركاران مطبوعات توصيه كرد كه با سعه صدر با مسائل مطبوعاتي برخورد كنند و با حفظ شان و شئون  مطبوعاتي ها و روزنامه نگاران، حريم قانون مطبوعات را رعايت كنند.  وي گفت: مطبوعات بيان كننده نيازها و خواست هاي جامعه  هستند اما عده اي تصور مي كنند در جامعه ما خواست ها و نيازهايي وجود ندارد واين مطبوعات هستند كه اين مسائل را به نحوي بيان مي كنند و به آن دامن مي زنند.  وي اظهار داشت: از رئوس سياستهاي مهم دولت آقاي خاتمي با توجه به تحليل شعارهاي دوم خرداد، توسعه سياسي - فرهنگي  بود كه توسعه مطبوعات از شاخص هاي مهم آن است و آن هم در شرايطي كه در جامعه ما احزاب وجود ندارد و اهميت برنامه  توسعه سياسي و فرهنگي آن طوري است كه بقاي نظام جمهوري  اسلامي در گروي استحكام و تعميق اين شعارها مي باشد.  جعفري گفت: در دو سال گذشته از يك طرف با نگراني هاي  ناشي از سوءاستفاده از آزادي مواجه بوده ايم كه اين  نگراني هنوز هم وجود دارد و از يك طرف هم با طرح شعارها و خواست هايي روبه رو بوده ايم كه بيش از ظرفيت جامعه و توان آن بوده و در زمره خواست مردم هم نبوده است.  وي افزود: طرح اين شعارها غير منطقي و غير موجه است و لطمات خود را بر فضاي كشور وارد مي كند و جلوه اين امر در جهت گيري برخي مطبوعات در اين دو سال اخير بوده است  كه با عدم مصلحت انديشي و انجام حركات مشكوك از فضاي  آزادي به نوعي سوء استفاده كرده اند و موجب تخريب آن  شده اند.  مدير كل مطبوعات داخلي وزارت فرهنگ و ارشاد اسلامي،  خشونت ورزي و تلاش در جهت جايگزين كردن خشونت به جاي  سياست را از جمله مهمترين موانع در مسير توسعه سياسي  عنوان كرد و افزود: اين خشونت گرايي باعث حركت جامعه به  سمت و جهتي مي شود كه مشاركت مردم در آن به حداقل مي رسد و شكاف ميان مردم و حكومت عميق تر مي شود.  وي اظهار داشت: در داخل كشور يك جريان محدود با نگاهي  خاص، هدفي را تعقيب مي كرد و درصدد خارج كردن مردم از صحنه بود كه اين دامنه مشاركت را محدود مي كرد و كار به  آنجا رسيده بود كه مي خواستند پايه هاي نظام از منظر مشاركت مردم لطمه ببيند.  جعفري گفت: خشونت ورزي گاهي با ظواهر منطقي و مذهبي شكل  مي گيرد اما هدف آن خارج كردن جامعه از حالت تعادل و غيرعقلاني كردن روش برخورد با مسئله است و شايد عده اي  تحت تاثير برخي القائات تصور كنند مصلحت جامعه توقف بحث  توسعه سياسي، فرهنگي و مطبوعاتي است اما عده اي هم كه  اغراض خاصي دارند با بر كرسي نشاندن اين حرف قصد دارند به مراد خود برسند.  وي افزود: مطبوعات ما توانسته اند در اين دو سال اخير،  ضريب اطمينان مردم را به رسانه هاي داخلي بالا ببرند و اين دستاورد كمي نيست و هم اكنون 400 نشريه استاني در سطح كشور فعاليت دارند كه 10 درصد از اين رقم مربوط به  قبل از انقلاب، 67 درصد مربوط به دوران سازندگي و 23 درصد مربوط به بعد از دوم خرداد است.  وي گفت: ضعف بنيه اقتصادي و عدم آموزش نيروهاي مطبوعات  استاني از جمله مهمترين مشكلات اين دسته از مطبوعات است  و وزارت فرهنگ و ارشاد اسلامي با تهيه فيلم، زينگ و كاغذ يارانه اي به سهم خود در جهت رفع اين مشكلات تلاش مي كند.  نماينده ولي فقيه و امام جمعه يزد نيز در اين همايش  دنياي كنوني را دنياي اطلاعات توصيف كرد و افزود: با توجه به گستردگي اطلاعات و امكاناتي كه براي اين  اطلاع سازي مهيا شده بديهي است ما نمي توانيم جلوي اين  اطلاع رساني را بگيريم.  حجت الاسلام والمسلمين محمدعلي صدوقي گفت: اگر صداوسيما و مطبوعات به وظيفه اطلاع رساني صريح و سالم خود عمل  نكنند، خواه ناخواه مردم اين اطلاعات را از رسانه هاي  غير خودي خواهند گرفت و بديهي است رسانه هاي غير خودي  وقتي خبري از كشور ما بدهند در كنار آن برداشت و تحليل  خاص خود را به ما مي دهند و اين بدترين وجه اطلاع رساني  است.  وي تصريح كرد: ما بايد اطلاع رساني خوبي داشته باشيم و نبايد سدي باشيم براي اطلاع خواهان و بايد خبر را تفسير و تحليل كنيم زيرا خبر بي تحليل، خيلي نمي تواند مفيد باشد.  معاون حقوقي و امور مجلس رئيس جمهوري افزود: بديهي است  الگوهاي غربي و الگوهاي جهاني نمي تواند براي جامعه  اسلامي ما يك الگوي مناسب باشد ما بايد الگوي جامعه  خودمان را داشته باشيم و آنچه در جامعه مي گذرد بايد در مطبوعات منعكس شود.  وي اظهار داشت: جامعه ما با داشتن خصوصيت اسلاميت و جمهوريت رعايت خط قرمزها را مي كند، اما وقتي رسانه ها خط قرمزها را رعايت كردند در كنار آن بايد توجه كرد كه  هر چه اين خط قرمزها كمتر شود موفقيت آنها بيشتر است و اطلاع رساني بيشتر و شفافتر مي شود و بايد در اين خط قرمزها رهنمودهاي مقام معظم رهبري و ديدگاههاي رئيس  جمهوري مورد توجه قرار گيرد.  حجت الاسلام والمسلمين صدوقي گفت: اگر مطبوعات در جامعه اي نباشد، شادابي، حركت و جنبش در آن جامعه وجود نخواهد داشت.  وي افزود: نقش هيات نظارت كه نقش اساسي و مهمي است بايد نقشي بي طرفانه باشد، اگر هيات نظارت خداي ناكرده بي طرف  نباشد خواه ناخواه رسانه ها و مطبوعات ما در اختيار گروه  و جناح خاصي قرار مي گيرد.  مدير كل فرهنگ و ارشاد اسلامي استان يزد نيز درباره  برپايي اين همايش گفت: اين همايش با شركت 22 نشريه شامل  روزنامه، هفته نامه، ماهنامه و فصلنامه در استان يزد برپا شده است.  وي هدف از برگزاري اين همايش را بررسي جايگاه و مشكلات  مطبوعات استاني و ايجاد زمينه اي براي حمايت بيشتر از آنها عنوان كرد. 
