 * بانبود اختلاف نظر و حاكم بودن يك فكر در كشور، جامعه  به سوي گمراهي و ركود كشيده مي شود * ما توسعه سياسي و آزادي را بر طبق نظر رئيس جمهوري  محترم كه داراي اصول و ضوابط است مي پذيريم و به آن گردن  مي نهيم گروه شهرستانها: وجود اختلاف نظر نبايد باعث شود كه  افراد بيگانه امكان نفوذ پيدا كنند و بايد هوشيار باشيم  اگر نقطه ضعفي در ما وجود دارد كاري نكنيم كه دشمن متوجه  آن شود و با سوءاستفاده از آن خيال دست اندازي به ذهنش  خطور كند.  به گزارش خبرنگار همشهري در گرگان آيت الله كاظم  نورمفيدي نماينده ولي فقيه در استان گلستان در خطبه هاي  نماز جمعه ديروز همچنين با اشاره به اين كه تحمل نكردن  يكديگر با وجود اختلاف نظر راهي است كه موجب مي شود افراد بيگانه در ما نفوذ كنند گفت: نمي توانيم همه را مجبور كنيم كه يك جور بينديشند زيرا انقلاب اين را به ما ثابت كرده است كه نمي توان جلوي "چند فكري "را بگيريم و اگر اين طور شود، امنيت، كه پايداري هر نظام به آن بستگي  دارد را نمي توان به دست آورد.  وي افزود: امنيت را نمي توان با رعب و وحشت ايجاد كرد،  امنيت پايدار واقعي زماني ايجاد مي شود كه هر كسي كه  داراي شخصيت و جايگاهي در نظام است احساس كند كه نيازي  به برخورد و خشونت براي ايجاد امنيت نيست.  وي با اشاره به سالروز عمليات مرصاد در سوم مرداد 67 توسط منافقين گفت: آنها خيال داشتند با اين اقدامات سلطه  جديدي را در كشور پيدا كنند كه با هوشياري مردم و بسيجيان اين توطئه سركوب شد.  آيت الله نورمفيدي تصريح كرد: با نبود اختلاف نظر و حاكم  بودن يك فكر در كشور، جامعه به سوي گمراهي و ركود كشيده  مي شود.  نماينده ولي فقيه در استان گلستان افزود: ما توسعه سياسي  و آزادي را برطبق نظر رئيس جمهوري محترم كه داراي اصول و ضوابط است مي پذيريم و به آن گردن مي نهيم.  وي با اشاره به ضرورت وجود وحدت ملي و رعايت اصول نظام  در جامعه گفت: ملت ايران زماني كه احساس كند به اصول  نظام آنها تعرض مي شود، همه در صحنه حاضر مي شوند و ايستادگي مي كنند. 
