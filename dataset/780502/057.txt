 تهران- خبرگزاري جمهوري اسلامي: فرمانده كل سپاه  پاسداران انقلاب اسلامي گفت: سپاه همواره پشتيبان رياست  جمهوري بوده و تضعيف و اهانت به ايشان را تحمل نخواهد كرد.  به گزارش روابط عمومي سپاه پاسداران انقلاب اسلامي سردار سرلشگر رحيم صفوي در جمع دانشجويان بسيجي شركت كننده  درطرح ولايت اظهار داشت: رابطه سپاه پاسداران با رياست  جمهوري رابطه اي بسيار صميمانه است و ما موظف هستيم از آقاي خاتمي به عنوان رئيس جمهوري نظام اسلامي و يكي از اركان نظام با تمام توان حمايت كنيم.  وي افزود: نامه دردمندانه و دلسوزانه اخير 24 سردار حماسه آفرين دوران دفاع مقدس به رئيس جمهور يك مسئله  عادي و هميشگي است. سردار صفوي با اشاره به وقايع كوي  دانشگاه تهران و محكوم نمودن شكستن حريم دانشگاه  خاطرنشان ساخت چند مسئله مشكوك در اين رخدادها مشاهده مي شود كه اميدواريم با روشن شدن آنها هرچه زودتر عوامل اصلي اين توطئه به مردم معرفي شوند.  فرمانده كل سپاه از بسيج به عنوان كارآمدترين و موءثرترين  نيروي حافظ امنيت ملي ياد كرد و افزود: عوامل ضدانقلاب و مزدوران استكبار باحمايتهاي مالي و تبليغي آمريكا و صهيونيسم قصد داشتند در تهران فتنه بزرگي را ايجاد كنند كه با حضور هوشمندانه و قدرتمندانه نيروهاي جان بركف  بسيجي، انتظامي و امنيتي در كمترين زمان ممكن آتش فتنه  مهار شد وامنيت كامل براي مردم عزيزمان به ارمغان آمد.  سردار سرلشگر صفوي در پايان گفت: امروز جريان سومي با حمايت استكبار در حال دامن زدن به اختلافات و دور نمودن  خودي ها از يكديگر است و دلسوزان انقلاب بايد با هوشياري  و درايت مراقب اين جريان شوم و خطرناك باشند و اجازه  ندهند اختلافات به حدي برسد كه امنيت ملي كشور را تهديدنمايد. 
