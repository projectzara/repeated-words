 گروه سياسي: وزارت امور خارجه ايران بامداد ديروز با احضار كاردار سفارت تركيه مراتب اعتراض شديد ايران را به  تجاوز مجدد ارتش تركيه به مرز جمهوري اسلامي ايران اعلام  كرد.  به گزارش ايرنا، رئيس اداره اول آسياي غربي وزارت امور خارجه با محكوم كردن اين تجاوز برمصمم بودن ايران به  دفاع از حريم خود و دفع هرگونه تجاوز تاكيد كرد.  وي گفت: نيروهاي ارتش تركيه كه ظهر روز پنج شنبه قصد تجاوزبه منطقه مرزي قطور دراستان آذربايجان غربي را داشتند با واكنش و دفاع نيروي انتظامي جمهوري اسلامي  روبرو و مجبور به عقب نشيني شدند.  اين مسئول خواستار توضيح رسمي دولت تركيه در اين زمينه  شد.  رئيس اداره اول آسياي غربي وزارت امورخارجه عواقب اين  اقدام تجاوزكارانه را متوجه دولت تركيه دانست و خواستار جبران خسارات وارده از سوي تركيه شد. وي اينگونه اقدامات  تجاوزكارانه را مغاير با تمامي قوانين و مقررات بين المللي و اصول حسن همجواري دانست. كاردار تركيه ضمن اظهار تاسف از اين حادثه قول داد مراتب را به  دولت متبوع خود منعكس كرده و در اسرع وقت پاسخ را اعلام  كند.  هواپيماهاي تركيه روز يكشنبه 27 تير ماه نيز به يك  پايگاه نظامي مرزي و چادرهاي عشاير ايران حمله كردند كه  بر اثر آن 5 نفر شهيد و 10 نفرمجروح شدند. 
