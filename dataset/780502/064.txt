 روابط عمومي سازمان پزشكي قانوني در رابطه با اظهارات  آقاي كوهي مديركل خوابگاههاي دانشگاه تهران مندرج در همشهري مورخ 31/4/78 توضيحي به شرح زير به دفتر روزنامه  ارسال كرد: "سازمان پزشكي قانوني كشور با توجه به شرح  وظايف مصوب، موظف به پاسخگوئي كليه مراجعيني است كه به  علت ضرب و جرح و نظاير آن منحصرا" از طريق مراجع قضائي  يا ضابطين دادگستري به اين سازمان معرفي مي شوند. در رابطه با حادثه كوي دانشگاه و وقايع اخير افرادي كه از طريق مراجع مذكور معرفي شده يا مي شوند مورد معاينات  لازم قرار گرفته، گواهي پزشكي در خصوص نوع صدمات و طول  درمان با رعايت اصول و موازين علمي و تخصصي صادر و نظريات كارشناسي اين سازمان فارغ از ماهيت پرونده و شخصيت حقيقي و حقوقي افراد به مراجع ذيربط اعلام مي گردد. " 
