 شاخه دانشجويي جبهه مشاركت ايران اسلامي با انتشار نامه  سرگشاده اي خطاب به دفتر تحكيم وحدت پس از تحليل كوتاهي  در باره حوادث اخير كوي دانشگاه اعلام كرد: اقليتي در كشور ما درصدد است براي حفظ قدرت دست به هر عمل خطايي  بزند آن هم تحت لواي دين و ارزشهاي اين ملت اين گروه  اندك مسلما" درك صحيحي از سرافرازي نظام ندارد بلكه هدف  غايي اش ماندن در قدرت است. به همين دليل حركتش مبتني بر قواعد بازي نبوده و نيست و هر روز كه مي گذرد حلقه اي از زنجيره توطئه آنان كشف مي گردد.  براي اين فرومايگان قتل انسانهاي بي گناه و ضربوشتم  افراد و حمله وحشيانه به محيطهاي دانشجويي امري عادي شده  است و محفل آنان اكنون غده چركيني براي نظام جمهوري  اسلامي ايران گرديده است.  مسلم آن است كه كشف اين جريان منحرف را كه سرنخ آن در قتلهاي زنجيره اي هويدا گرديد نيز بايد از آثار و نتايج  راي ملت ايران در دوم خرداد ارزيابي نمود. چرا كه در غير اين صورت معلوم نبود اينان ماموريت خود را در چه لباسي  پيگيري مي نمودند. متاسفانه جناح سياسي خاص نيز به  گونه اي عمل مي كند كه شائبه دفاع از عملكرد توطئه گران  را تقويت مي نمايد كه اميدواريم عاقلان اين جناح هر چه  زودتر دامن خود را از چنين شائبه اي پاك كند.  عزيزان دانشجو:  اينان در جلسات خود هم پيمان شده بودند كه دولت خاتمي را در عرض شش ماه ساقط نمايند اما سيره و روش رئيس جمهور محترم در مواجهه با مخالفانش مبتني بر خردورزي، مدارا،  تساهل و تسامح، همزيستي مسالمت آميز، اخلاق محمدي و قانونمندي، هواهاي باطل آنان را چون نقشي بر آب رسوايي  زد اينك در اين شرايط سخت بر همه ماست كه توسل به اخلاق  و سيره اي كه خاتمي مبلغ آن است را در صدر برنامه هاي  خود قرار دهيم.  جريان نامبرده در صدد است با ايجاد فضاي رعب و وحشت  اولا" از ادامه پيگيري پرونده قتلها جلوگيري به عمل آورد و ثانيا" در پي آن است تا فضاي كشور را تيره و تا ركند تا شايد موجبات كاهش مشاركت مردمي در تعيين سرنوشتشان را فراهم نمايد.  حمله به محيطهاي دانشگاهي و فرهنگي، ترويج خشونت و...  همه و همه از براي آن است كه ما و شما در مقام پاسخ به  شيوه خود آنها عمل نماييم، تا چرخه معيوب خشونت را صورت  بخشند و هواداران عقلانيت و قانونمندي را در بازي  خطرناكي وارد كنند كه پاياني جز ويراني همه اركان اين  نظام مقدس ندارد. آنان كه از متاع عقل و خرد و منطق  بي بهره اند به اميد مزيت نسبي كه گمان مي كنند در سايه  ارعاب گرز و تيغ دارند، صحنه اين بازي را مي آرايند و بر ماست كه در اين بازي داخل نشويم.  در همين جا، جا دارد كه از رفتار خردورزانه و دورانديشانه شما برادران و خواهران در جريان فاجعه  رقت بار كوي دانشگاه و وقايع پس از آن كه تلاش نموديد دامنه بحران را مهار كنيد تقدير نماييم.  اگر بپذيريم كه اين همه غوغا كه برافكنده اند بر سر آن  است كه مجلس قانونگذاري را در دست بگيرند و چون مي دانند كه پايگاه مردمي ندارند مصمم به زمينه سازي براي  عدم حضور گسترده ملت بر سر صندوقهاي راي و پيروزي  بي حضور مردم مي باشند، بايد كه از هم اينك ميدان خشونت  را به تيغ بركفان كف بر لب، فرو نهيم و به پشتوانه ملت  بزرگ ايران كه حماسه دوم خرداد را آفريدند، صندوقهاي راي  را در 29 بهمن ماه امسال به تابوت خشونت و خشونت طلبان  مبدل سازيم. 
