 از همان زمان كه جادوي "تصوير" چشم و دل جماعت ايراني  را به ميهماني سرزمين عجايب برد، او به مدد وجود" پرده  نقره اي" با دنياي پررمز و راز" فيلم "آشنا شد و از همان  زمان بود كه سينما جاي خود را در زندگي مردم باز كرد و قلب جوانان مالامال از عشق و آرزو شد. آرزوي ورود به اين  دنياي جادويي.  ولي افسوس كه اين معشوق سخت بي وفا و افسونگر است و چه  بسيار كساني كه در پيچ و خم اين پرده نقره اي هويت خويش  را گم كردند و زندگيشان را باختند.  *** مي گويد: "من حرف ندارم، "درد" دارم، دردهايي كه سالهاست  در يك گوشه قلبم جاخوش كرده و بغضي كه مدتهاست گلويم را فشار مي دهد. ما سينه سوختگان سينماي ايران هستيم. پيش  مرگ" آقايان ستاره ها" هستيم. هنرپيشه نقش اول جلو دوربين است و من پشت دوربين جانم را كف دستم مي گذارم،  آن وقت مردم براي آنها هورا مي كشند، آنها را تحويل  مي گيرند. " كمي مكث مي كند. پك عميقي به سيگارش مي زند و سپس ادامه  مي دهد: "ما در سينماي ايران خيلي زحمت كشيديم. بنده  بارها مردن را پيش چشم خودم ديدم يكبار در يك فيلم قرار بود با موتور از روي دره اي بپرم. ولي عرض دره به قدري  زياد بود كه من مطمئن بودم نمي توانم بپرم و اين را به  كارگردان هم گفتم ولي آن آقا براي اينكه اين صحنه زيبايي  بيشتري داشته باشد و طبيعي تر جلوه كند به من اطمينان  داد كه با شتابي كه موتور مي گيرد حتما" موفق مي شوي. من  با وجود اينكه مي دانستم موفق نمي شوم به خاطر عشق به  اين كار و به خاطر اينكه پسرم در بيمارستان خوابيده بود به خاطر 60 هزار تومان پول، پريدم دو تا از انگشتهاي  دستم خرد شد. يكي از پاها و سه تا از دنده هايم هم شكست.  در حالي كه از درد به خود مي پيچيدم كارگردان گفت خيلي  خوبه، بگير تا از درد دارد به خودش مي پيچد بگير! " *** " ذبيح الله ذبيحي پور" عضو انجمن بدلكاران نگاه سردش را به من مي اندازد و بي تفاوت مي گويد: "حرف هاي ما به درد هيچ كس نمي خورد. اصلا" هيچ كس ما را آدم حساب نمي كند كه حرف هاي ما را بشنود يا بخواند. " - شما از كجا مي دانيد؟ حداقل فايده حرف زدن اين است كه  خودتان قدري سبك مي شويد.  وقتي به او مي گويم كه آمده ام تا مشكلاتش را بنويسم  چهره اش دردناك مي شود و پس از لحظه اي سكوت بي مقدمه  مي گويد:  45" سال پيش در رشته كشتي كج قهرمان كشور شدم. يك روز در باشگاه" ايران امروز" مسابقه كشتي كج برگزار مي شد. يك  كارگردان كار ما را ديد و پيشنهاد بازي در فيلم را داد.  آمديم و شروع به كار كرديم از آن موقع زندگي ما كلا" شد سينما. " بعد از كمي سكوت و نفس تازه كردن دوباره مي گويد:  " پيش از انقلاب در سينما هم بازي مي كرديم، هم فداكاري  مي كرديم، هم از جانمان مايه مي گذاشتيم، پيش مرگ  مي شديم ولي هيچ كس به ما بها نمي داد. يادم هست در يك  صحنه اي" منوچهر وثوق "اشتباهي با صندلي زد توي سر من.  از سر و صورتم خون جاري شد، چون عاشق سينما بوديم  صدايمان درنيامد. آقاي كارگردان دستور داد" اين صحنه  خيلي قشنگ است بگيريد. "بعد از انقلاب هم رفتم كميته  مركز و شروع به فعاليت كردم ولي عشق به سينما نگذاشت  كارم را ادامه بدهم و دوباره برگشتم. دلمان خوش بود كه  كارگردان ها انصاف بيشتري به خرج مي دهند ولي زهي خيال  باطل. " - خانه سينما چطور؟ " خانه سينما كه مال من سينماچي است. كار به من ندادند.  گفتند كه بعد از انقلاب فيلمي نداشتي، مرتب بهانه آوردند.  دست آخر هم گفتند بايد ديپلم داشته باشي. گفتم ديپلم من  تجربه من است. " - فكر مي كنيد علت اينكه به شما بها داده نشد و نتوانستيد مانند ديگران پله هاي ترقي را طي كنيد چه بوده  است؟ " آنها مي گفتند كه شما چهره نداريد، نمي توانيم به شما نقشي بدهيم، مي گفتند فيزيك بدني شما و چهره شما طوري  نيست كه نقش اول و دوم را بگيريد. " من قبول دارم كه شايد چهره ام قشنگ نباشد، مردم پسند نباشد، من حرفم اين نيست كه چرا به من نقش اول و دوم را نمي دهند، من حرفم اين است كه تبعيض قائل مي شوند. به  بازيگر نقش اول پنج ميليون تومان مي دهند به من كه جانم  را به خطر مي اندازم دويست هزار تومان به خدا اين انصاف  نيست. " - برخورد كارگردان ها و تهيه كننده ها با شما چگونه است؟ " الان مي گويند شما قديمي هستيد. چهره هايتان از رده  خارج شده و چون كار شما اكشن است نقش ديگري نمي توانيم  به شما بدهيم. مگر نقش ديگري به ما داديد كه ما از عهده  آن برنيامديم.  خانم! به خدا قسم من چند فيلم خارجي بازي كردم.  كارگردانهاي آنها ما را تشويق مي كنند ولي كارگردانهاي  ايراني ما را كنار مي گذارند. بگذاريد يكي از بلاهايي را كه سرم آمد برايتان تعريف كنم. در فيلم ساوالان من مربي  اكشن بودم. آن قدر كارم در آموزش سواركاري و پرش با اسب خوب بود كه من را به رضاييه و اروميه بردند و خواستند كه  به عنوان مربي سواركاري برايشان كار كنم. آن وقت در همان  فيلم وقتي موقع شليك، اسلحه برگشت و 8 دندان من شكست  تنها كسي كه به ملاقات من آمد" يدالله صمدي "بود ولي  تهيه كننده فيلم كه بچه همان جا بود هيچ كاري براي من  نكرد تهيه كننده ها و كارگردان ها بايد پاسخگو باشند.  هركسي براي خودش شخصيت دارد. مگر ما چه بدي به آنها كرديم. هرجايي كه كارهاي خطرناك است به ما رومي آورند حالا اگر به خاطر فيلم آنها جانت را هم از دست بدهي كسي  پاسخگو نيست. " - خانه سينما در مورد بيمه شما اقدام كرده؟ " تنها كار مثبتي كه انجام داده همين بوده، الان حدود سه  سال است كه خانه سينما ما را بيمه كرده است. " - چند وقت است كه بيكاري؟ " مدت خيلي زيادي است كه بيكارم فقط حدود يك هفته پيش 12 روز رفتم كاشان در فيلم "اسلام، امپراطور ايمان "كه فيلم  مشترك ايران و امريكاست بازي كردم. براي اين مدت 150 هزار تومان دستمزد گرفتم. هرچقدر التماس كردم كه مستاجرم،  كرايه خانه ام مدتهاست كه عقب افتاده، دو تا دختر دانشجو دارم، خرج و مخارج گران است ولي به گوششان فرو نرفت، تازه يك حرف هايي هم بارمان كردند. " " علي اكبر غفاري "هم گفتني هاي زيادي دارد وقتي از او مي خواهم كه كمي برايمان درددل كند. سكوت مي كند و بعداز لحظه اي بي مقدمه مي گويد:  25" سال است بازيگر هستم ولي نمي توانم جلوي دوربين  بيايم. آن قدر خردمان كردند، آن قدر تحقيرمان كردند كه  برايشان مثل يك اسباببازي شده ايم. هر وقت كه به ما احتياج داشته باشند سراغمان مي آيند درغيراين صورت مثل  يك زباله ما را دور مي اندازند. همين آقايان كارگردان و تهيه كننده مي آيند خانه سينما، ما را انتخاب مي كنند،  با ما قرارداد مي بندند و مي گويند منتظر باشيد خبرتان  مي كنيم بعد ما را سر كار مي گذارند يك وقت مي بينيم كه  فيلم اكران شده و ما هنوز در خانه منتظر آنها هستيم ! " - چرا؟ " براي اينكه در سينماي ما روابط جاي ضوابط را گرفته است.  سينماي ايران مرزبندي شده است. آنها بازيگران را دو دسته كرده اند: تيره بالا، تيره پايين.  اينها بايد يكي باشد. بايد حق ما را بدهند. ما عمر خود را در سينماي ايران صرف كرديم ولي جز تحقير و توهين  هيچ چيز نصيبمان نشد. اين به دور از انصاف است كه من در خانه سينما بيكار بنشينم و بچه هايم گرسنگي بكشند آن وقت  افراد تازه كار كه حتي عضو خانه سينما هم نيستند جاي ما را بگيرند. " - فكر مي كنيد چرا كارگردان ها از افراد بيرون از خانه  سينما استفاده مي كنند؟ " عرض كردم يك سري كه به هرحال از دوستان و آشنايان  استفاده مي كنند و بعضي از افراد هم براي اينكه بيايند و در سينما بازي كنند تا شايد يك روزي مطرح شوند حاضرند با دستمزد كمي بازي كنند مسلما" تهيه كننده هم به نفع خودش  كار مي كند و از آنها استفاده مي كند. " - برخورد چهره هاي شاخص سينما با شما چگونه است؟ " آنها كاري نمي توانند براي ما بكنند. همه باهم خوب هستيم و مشكلي نداريم ولي افرادي كه اين مرز را گذاشته اند مسئول هستند. خانم، دل من پر از درد است.  اينها آمدند انجمن تشكيل دادند، انجمن بدلكاران، انجمن  بازيگران، انجمن هنرمندان و.. هنرمند چه كسي است. من  هنرمند نيستم؟ آيا به ما راه دادند و ما نتوانستيم بازي  كنيم، به ما اجازه دادند نفس بكشيم و نتوانستيم. من ثابت  مي كنم سينمايي هستم. ولي آنها مي گويند شما سياهي لشكر هستيد هنرمند كس ديگري است. " - با اين همه سابقه علت عقبماندن شما از كاروان ستارگان  سينما چيست؟ " همين كه گفتم تبعيض، آنها هيچ وقت يك نقش حسابي به ما ندادند كه خودمان را نشان بدهيم. هميشه پشت پرده بوديم. " - چرا سينما را رها نمي كنيد؟ " نمي توانم، من عاشق سينما هستم. درضمن بعداز 25 سال من  چه كار ديگري مي توانم بكنم. نه آن قدر سرمايه دارم كه  از اين به بعد در خانه بنشينم و كيف كنم و نه كاري بلد هستم كه بتوانم انجام دهم. " ادامه دارد 
