   با ديدن فيلم دو زن به نظر مي رسد آنچه كه ذهن نويسنده و كارگردان فيلم را به خود مشغول داشته، همان سئوال اساسي  و ديرينه انسان است كه زندگي خوب و سعادتمندانه چيست؟ و باز مشهود است جوابي كه به نظر فيلمساز رسيده اولين  جوابي است كه در تاريخ فلسفه اخلاق به اين سئوال داده  شده. يعني همان پاسخي كه افلاطون به اين پرسش داده كه  شرط لازم و اساسي زندگي سعادتمندانه علم، معرفت و آگاهي  است. البته با اين خصوصيت كه فيلم بيشتر به دنبال پيدا كردن جواب اين پرسش براي زنان است.  " فرشته "دختري دانشجو و اهل تحقيق و كتاب است و نماينده  و سمبل زناني كه با كسب علم اراده كرده اند نقشي شايسته  در جامعه پيدا كنند. از يك طرف دانشگاه كه نهاد دانش است  و جايگاه تحقق بخشي آرمانهاي اوست در حال تعطيلي است و از سوي ديگر مرداني كه از ناآگاهي رنج مي برند، او را احاطه كرده اند.  " فرشته "علي رغم آن كه شرط لازم براي يك زندگي با هويت  را علم مي داند اما عقل گرايي او از جنس عقل گرايي  كاسبكارانه و منفعت طلبانه نيست. او به همسرش مي گويد كه  " ما براي لذت بردن از زندگي تربيت نشده ايم "و علت رنج  خود را همين مي داند البته او به لذت به معناي مبتذل آن  نظر ندارد بلكه اين لذت از مقوله لذت بردن انسان از فضايي چون اعتدال، آرامش و خردورزي است. زيرا او خود به  دنبال فضايل و پيدا كردن هويت واقعي خويش است. فيلم با فيلمنامه خوب خود كه بيننده را در همه لحظات با خود پيش  مي برد و علي رغم آنكه تقريبا" تمامي فيلم فلاش بك است،  اما در تقسيم و پخش اطلاعات در 90 دقيقه با تعليق مناسب و قابل قبولش، موفق بوده است، بالاخره جوابي كه به پرسش  مطرح شده مي دهد، اين است كه فقط علم، آگاهي و اراده  زنان براي سعادت آنها كافي نيست، چرا كه موانع خانوادگي و اجتماعي زيادي پيش روي آنها قرار دارد. نكته آخر آنكه  اگر چه فيلم با مرزبندي "سفيد و سياه "فرشته خو دانستن  زنان و سياه نشان دادن مردان، تا حدودي غيرواقع بينانه و شعارگونه جلوه مي كند اما در هر حال در القاء پيام خود تا حد زيادي موفق است.  محمدرضا انصاري فر 
