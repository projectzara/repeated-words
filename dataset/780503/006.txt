   مساله اجتماعي چيست؟(بخش دوم) * از نقطه نظر تضاد ارزشها، بر اساس اينكه چه گروهي داراي  چه ارزشهايي بوده و آيا قدرت اعمال آنها را به رغم  خواسته هاي ديگران دارد، مي توان مسائل اجتماعي زيادي را يافت انحراف جنايي: نظري كاركردگرايانه  براساس چشم انداز كاركردي، تمامي جوامع، موجد انواع  منحصر به فرد جرايم و شيوه هاي خاص پاسخگويي بدانها هستند. همه جامعه شناسان اذعان دارند كه در ميان افراد،  عللي وجود دارد در تبيين اينكه چرا يك شخص مرتكب جنايت  مي شود و حال آنكه ديگران برغم تجربه كردن همان شرايط مرتكب جنايت نمي شوند. اين سئوال كه چرا جنايات خاصي در برخي جوامع انجام شده، كيفر مي يابند و حال آنكه در ديگر جوامع چنين نيست؟ براي جامعه شناسي كه ديدگاهي كاركردي  دارد موضوع تحقيق مهمي است. چرا تا همين اواخر در آمريكا يك مرد سياه پوست كه مظنون به تلاش براي ارتباط با زني  سفيد پوست بود، اغلب شديدتر از يك مرد مظنون به دزدي،  مجازات مي شد؟ چرا در مرزهاي جنوبي، دزديدن يك اسب،  مكافاتش مرگ بود؟ چرا جادوگري براي ساكنان فرقه پيورتين  (Puritan)در انگلستان جرمي شنيع بود؟ و با توجه به شدت  تنبيهات، اصلا" چرا اين جنايات صورت مي گرفت؟ پاسخ كاركردگرايانه اين است كه جوامع، بيشتر از جنايتي  بيم دارند، كه ارزش هاي مورد قبولشان را تهديد كنند و افرادي كه به خود اجازه مخالفت با آن ارزشها را بدهند،  شديدترين مجازاتها را دريافت خواهند كرد. بنابر اين  آزادي يك فرد جهت چراندن اسبها در زمينهاي مشاع، جنبه اي  ضروري از ارزشهاي جامعه مرزنشين غربي بود كه به واسطه  سرقت اسبها مورد تهديد قرار مي گرفت احتمال اغواي مردم  سياه پوست توسط زني سفيدپوست و تفسير عمل آنها به عنوان  امري غير از تجاوز بنيادهاي نظام كاستي - نژادي امريكا را كه متضمن فروتري سياهان نسبت به سفيدپوستان بود مورد تهديد قرار مي داد. در هر دو مورد مجازات فوري و گاه  ددمنشانه وسيله اي براي تقويت ارزشهاي محوري جامعه بود.  نظريه بي سازماني اجتماعي  اين نظريه تعبير جديدي از چشم انداز كاركردي است كه به  نظريه بي سازماني اجتماعي معروف گشته است. از لحاظ اين  نظريه، جامعه به واسطه مجموعه اي از انتظارات يا نقشها سازمان يافته است. بي سازماني اجتماعي، زماني پديد مي آيد كه آن انتظارات برآورده نشوند. بي سازماني  اجتماعي به سه شيوه عمده، نمود مي يابد:(1)بي هنجاري:  زماني ظاهر مي شود كه افراد، فاقد قواعدي اند كه نحوه  رفتارشان را مشخص كند.(2)تضاد فرهنگ: زماني رخ مي دهد كه افراد احساس كنند كه گرفتار قواعد متضادي هستند.(3) درهم ريختگي: زماني اتفاق مي افتد كه اطاعت از يك مجموعه  قاعده پاداش نيابد يا في الواقع موجب مجازات شود.  دگرگوني اجتماعي سريع، هنگامي كه الگوهاي سنتي رفتار را بدون فراهم آوردن الگوهاي جديد، متروك مي سازد، ممكن است  سبب ايجاد بي هنجاري گردد. تضاد فرهنگ، زماني ظاهر مي شود كه بچه هاي مهاجران احساس كنند كه ميان انتظارات  والدينشان و انتظارات جامعه جديدشان گرفتار شده اند. در هم ريختگي زماني رخ مي دهد كه سياه پوستاني كه در مدرسه  موفقند مورد تبعيض شغلي واقع شوند. فشاري كه قربانيان  بي سازماني اجتماعي به خود مي بينند، ممكن است به نوعي  بي سازماني شخصيتي همچون جنايت يا اعتياد بينجامد. اما نظام اجتماعي به مثابه يك كل نيز فشار بي سازماني را احساس مي كند و ممكن است با تغيير قواعدش، حفظ قواعد متناقضش، يا درهم ريختنش بدان پاسخ گويد. بي سازماني در صورت كنترل شديد يا علاج عللش، مي تواند متوقف يا معكوس  شود.  كاركردگرايي جديد: نهادسازي  تعبير جديدتري از چشم انداز كاركردي برآن است كه نشان  دهد كه چگونه افراد به منظوراينكه از عهده شرايط جديد برآيند زندگي شان را دوباره سازمان مي دهند. نتيجه اين  امر اغلب، انواع جديدي از سازمانها و گاهي نيزسازمانهاي  كاملا" جديد است. رويكرد نهادي يا نهادسازي به عنوان  كانون اين تحقيق شناخته شده است  (Janowits 1971 1978) چشم انداز تضاد جامعه شناسان بهيچوجه همگي ديدگاه كاركردي نسبت به جامعه  و مسايل اجتماعي را نمي پذيرند. يك رشته نظريه هاي ديگر معروف به چشم انداز تضاد وجود دارد كه اين ايده را كه،  مسايل اجتماعي را مي توان به واسطه اصلاح نهادهايي كه  خوب كار نمي كنند حل كرد، نمي پذيرند. چشم انداز تضاد براين اعتقاد مبتني است كه مسايل اجتماعي در اثر تناقضات  عمده در شيوه سازماندهي جوامع(يعني تناقضاتي كه به تضاد گسترده ميان آنهايي كه داراي زندگي مناسبي اند و افراد فاقد آن مي انجامد)پديد مي آيند. اين چشم انداز بيشتر مرهون آثار كارل ماركس(18831818)، نظريه پرداز اجتماعي  آلماني است، هم او بود كه بسياري از ايده هاي محوري  سوسياليسم جديد را ارائه كرد.  ماركس درمانيفست كمونيست(1848)سرمايه(1867)و ديگر آثارش در صدد اثبات اين امر بود كه مسايل اجتماعي از قبيل بيكاري، فقر، جنايت، فساد و جنگ، معمولا" نتيجه  اشتباه افراد و عملكرد ضعيف سازمانها نيست او در عوض،  معتقد بود كه مسايل اجتماعي مذكور، ريشه در شيوه اي  دارند كه جوامع جهت دستيابي به ثروت و قدرت اتخاذ مي كنند. برحسب نظر ماركس، مسايل اجتماعي جوامع جديد،  ناشي از سرمايه داري است و نتيجه اجتنابناپذير سرمايه داري، تضاد طبقاتي است خصوصا" ميان كساني كه  وسايل توليد(كارخانه ها، زمين و غيره)را در اختيار دارند و كساني كه نيروي كارشان را در ازاء دستمزد مي فروشند. در چنين نظامي، كارگران توسط كارفرمايانشان،  كه درآنها انگيزه سودجويي برهرگونه تمايل انسان دوستانه  نسبت به مراقبت از كارگرانشان مي چربد، استثمار شده اند.  در نظام سرمايه داري مورد نظر ماركس، انگيزه سودجويي،  سرمايه دار را به يافتن راههايي براي كاهش هزينه هاي كار (به عنوان مثال از طريق خريد ماشين آلات جديدي كه بتواند كار چند نفر را انجام دهد، يا احداث كارخانه ها در مناطقي كه افراد در ازاء دستمزد پايين كار مي كنند) برمي انگيزد، اين اقدامات پيوسته زندگي كارگران را تهديد مي كند، آنها اغلب مشاغلشان را از دست مي دهند و گاهي  اوقات به جنايت متوسل شده و حتي انقلاباتي به راه  مي اندازند، بدان اميد كه نظامي را كه در آن صاحبان  سرمايه، دارا و آنها ندار هستند، براندازند. به طور خلاصه به عقيده ماركس و جامعه شناسان ماركسيست جديد،  مسايل اجتماعي را مي توان به تجمع ثروت و قدرت در دست  چند نفر و اشكال فراوان تضاد ناشي از اين نابرابري نسبت  داد.  نظريه ماركس، مي تواند ابزاري قوي در تحليل مسايل  اجتماعي معاصرباشد. به منظور روشن ساختن اين نكته،  بگذاريد ببينيم كه نظريه پردازان تضاد ماركسي، چگونه به  تبيين انحراف جنايي در جوامعي همچون ايالات متحده  پرداخته اند.  انحراف: منظر تضاد ماركسيستي  كساني كه در تبيين جنايت و انحراف پيرو ماركسند معتقدند كه وضعيتهاي انحرافي صرفا" بدان علت پديد نمي آيند كه  سازمانهايي همچون شهرباني و دادگاهها به شيوه هاي خاصي  عمل كرده و يا آنگونه كه بايد، عمل نمي كنند. در مقابل  آنها معتقدند كه چنين وضعيت هايي از تفاوتهاي كلي در قدرت گروهها يا طبقات گوناگون جامعه ناشي مي شوند. به  عنوان مثال، چهره هاي برجسته جنايت كاملا" سازمان يافته،  داراي پول و قدرت جهت تاثير بر ماموران اجراي قانون بوده،  و پس از دستگيري، بهترين وكلا را به خدمت مي گيرند. اما دلالان سطح پايين مواد مخدر نمي توانند از دستگيري  خودشان، ممانعت به عمل آورند و توان گرفتن وكيل را هم  ندارند. به علاوه آنها به عنوان آماجهاي مناسبي براي  قدرت نمايي يك مامور در مقابل دادوستد مواد مخدر، مفيد هستند. براساس چشم انداز تضاد ماركسي، ثروتمند و قدرتمند تعيين مي كنند كه چه نوع رفتارهايي، به عنوان مسايل  اجتماعي تعريف شوند، زيرا آنها نهادهاي عمده همچون دولت،  مدارس و دادگاهها را در كنترل خود دارند. آنها همچنين  مي توانند گناه شرايط موجد آن مسايل را به گردن گروههايي  در جامعه(يعني افراد فقير و طبقه كارگر)بيندازند كه  نمي توانند از خود دفاع كنند.  1978،)Turk Quinneu، 1978، Bad Bus، 1978،). محققين  موافق چشم انداز ماركسي با توجه به نسبت دادن مسايل  اجتماعي به الگوهاي اساسي تضاد طبقاتي و نه به نهادهاي  معيوب، درصدد نقد طرح اصلاح نهادهاي موجود از قبيل  زندانها و دادگاهها مي باشند بيشتر تحقيق آنها برروشهايي تاكيد دارد كه بواسطه شان شرايط مادي جامعه  همچون نابرابري در توزيع ثروت و قدرت، توجيه كننده توزيع  مسايل اجتماعي در يك جمعيت است. همچنين براي درك اينكه  چگونه آن جنبش ها مي توانند شمار زيادي از افراد را به  صورت نيرويي بسيج كنند كه قادر به تغيير شيوه سازمانمندي  جامعه باشد، آنها تحقيقي رادر مورد جنبش هاي اجتماعي در ميان فقرا و طبقه كارگر انجام دادند.  (Piven & Cloward 19821977) نظريه تضاد ارزشها نظريه ماركسيستي تضاد طبقاتي، قادر به تبيين تمام انواع  تضاد نيست، به عنوان مثال، ما در خانواده شاهد تضادهايي  هستيم كه از بگومگوهاي جزئي در مورد برنامه هاي  تلويزيوني تا ستيزه هاي جدي در مورد نوشيدن مواد الكلي  يا استفاده از مواد مخدر در نوسان است. در بين همسايه ها،  ما تضادهايي را ميان مالكان و مستاجران، ميان والدين و مديران مدرسه و ميان گروه هايي از والديني كه در مورد مسايل مربوط به برنامه ريزي آموزشي همچون آموزش جنسي يا حقوق ورزشكاران زن، اختلاف دارند، مشاهده مي كنيم. اين  تضاد، اغلب نه در خصومت طبقاتي عميق بلكه در تضاد ارزشها ريشه دارد. به عنوان مثال، به عقيده بيشتر گروههاي  طرفدار حقوق زن، هنگامي كه زن آزادانه نتواند بارداري را به چند مقطع زماني معقول محدود سازد، سقط جنين، مساله اي  اجتماعي مي گردد. در مقابل گروههاي مذهبي بسياري، سقط جنين قانوني را يك مساله اجتماعي تلقي مي كنند. جدال بر سر قانوني كردن سقط جنين در مقابل جنايت پنداشتن  (Criminalization)آن، نمايانگر ارزشهاي متضاد گروههاي  مهم در جامعه است.  نظريه پردازان تضاد ارزشها، مساله اجتماعي را به عنوان  شرايطي تعريف مي كنند كه با ارزشهاي گروهي سازگاري ندارد (ص 86، 1971, Weinbery & Ruvingtonي). به عقيده آنها، اين  مسايل با توجه به اينكه در يك جامعه پيچيده گروههاي  بسياري وجود دارد كه علايق و ارزشهايشان، در مقابل هم  است، طبيعي هستند. بر اساس نظريه تضاد ارزشها، مسايل  اجتماعي هنگامي پديد مي آيند كه گروههاي داراي ارزشهاي  متفاوت با همديگر تلاقي كرده يا به رقابت پردازند. با توجه مجدد به مثال مربوط به انحراف جنايي، به اعتقاد نظريه پردازان تضاد ارزشها، انحراف از قوانين جامعه،  ناشي از اين واقعيت است كه برخي گروهها با آن قوانين  موافق نبوده و بنابر اين در صورت توان، خود را در نقض  آنها آزاد مي بينند. بنابر اين هر گاه جامعه اي موادي  همچون الكل يا مواد مخدر را منع كند، برخي گروهها براي  به دست آوردن مواد ممنوعه، قوانين را زير پا مي گذارند.  سازمانهاي جنايي، باندهاي جنايي را به كار مي گمارند و براي تامين نيازهاي آن ها، قاچاق فروشان خياباني پديد مي آيند.  از نقطه نظر تضاد ارزشها، بر اساس اينكه چه گروهي داراي  چه ارزشهايي بوده و آيا قدرت اعمال آنها را به رغم  خواسته هاي ديگران دارد، مي توان مسائل اجتماعي زيادي را يافت. به محض تعيين اين مساله رويكرد تضاد ارزشها به  پيشنهاداتي در مورد سازگاريها، حل و فصل ها، مذاكرات و توافقات، رهنمون مي شود كه موجب تخفيف مساله خواهد شد.  اينها به نوبه خود ممكن است به سياستهاي جديدي همچون  هياتهاي بررسي مدني، قضاوت درباره اختلاف نظرها،  دادرسي هاي آزاد در خصوص موضوعات و تغييراتي در قوانين  موجود كه بازتاب تنوع عقايد باشد منجر شود.  ((Cusfield 1922 1981,  ادامه دارد 
