 اگر به نشرياتي كه در حال حاضر منتشر مي شوند و به  جريانات حامي آنها توجه كنيم، مشاهده خواهد شد كه  تقريبا" تمامي گروهها و جريانات سياسي از اهرم تبليغاتي  برخوردار بوده و امكان دفاع از مواضع خود و نقد مواضع  رقيب را دارند وجود نشريات گوناگون با گرايشهاي گوناگون  نشان مي دهد كه امكان اطلاع رساني براي همه گروهها وجود داشته و جرياناتي كه از درون نظام برخاسته اند و ضوابط مندرج در قانون اساسي جمهوري اسلامي را پذيرفته اند،  مي توانند با بهره گرفتن از" منطق سياسي "خود، افكار عمومي را تحت تاثير قرار دهند.  پيش از اين، برخي ديدگاهها كه به دنبال نقد مطالب تعدادي  از مطبوعات بودند، بر اين استدلال اصرار مي ورزيدند كه  چون صاحبان اين مطبوعات از گردونه مسئوليتهاي اجرايي به  دور هستند، لذا با زيرسئوال بردن برخي اشتباهات كوچك  مسئولين و بزرگنمايي آنها، سعي در تهييج و تحريك افكار عمومي دارند به عبارت ديگر، براساس اين تحليل، چون اين  مطبوعات و جريانهاي حامي آنها، مسئوليت اجرايي نداشته و طبيعتا" اشتباهي نيز ندارند، لذا با حمله به مسئولين  (جناحهاي حاضر در دولت)خود را اثبات كرده و به القاي  نظريات خود در جامعه مي پردازند.  امروزه چنين نگاهي به قضايا، دور از واقع است. همه  روزنامه ها و هفته نامه ها، وابسته به جرياناتي هستند كه  هر يك از قدرت و موقعيت ويژه اي در درون نظام جمهوري  اسلامي ايران برخوردارند. طرفداران رئيس جمهوري از شخصي  حمايت مي كنند كه از مهمترين اركان اجرايي كشور است و همين اينان به نقد جرياناتي مي پردازند كه آنها نيز در درون قدرت صاحب مسئوليت هستند گروهها و جريانات ديگر هم  كه مسئوليتهاي مهمي در اختيار دارند به نقد عملكرد طرفداران آقاي خاتمي پرداخته و مي پردازند. بر اين اساس،  گروههاي مختلف با دراختيارداشتن امكانات اطلاع رساني در عرصه مطبوعات، مي توانند به گونه اي عمل كنند كه بر افكار عمومي تاثير بگذارند.  با توجه به آنچه گفته شد، چه دليلي باقي مي ماند كه برخي  گروهها راه نجات را در تعطيلي برخي روزنامه و فشار بر آنها مي دانند. فضاي مناسبي كه امروزه پديد آمده است  امكانات عديده اطلاع رساني و تبليغاتي را براي همه  گروههاي درون نظام جمهوري اسلامي و پايبند قانون اساسي  فراهم ساخته است، پس چه لزومي دارد كه از فشار استفاده  شود؟ در موقعيتي كه ما در آن قرار داريم منطق مبتني بر قانونگرايي و دفاع از نهادهاي مدني، مهمترين اهرم در كسب مقبوليت و مشروعيت است. اين را همه بايد بدانيم.  محمدهاشم اكبرياني 
