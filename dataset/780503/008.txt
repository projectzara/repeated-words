 گروه اجتماعي: كاركنان مجلات جهاد روستا و صالحين روستا با ارسال نامه اي به رئيس دادگاه مطبوعات خواستار آزادي  كاظم شكري سردبير نشريه جهادروستا و عضو شوراي سردبيري  روزنامه صبح امروز شدند همچنين كاركنان روزنامه خرداد نيز با صدور اطلاعيه اي خواستار اين امر شدند. در اين  نامه با اشاره به سوابق خدمت كاظم شكري در جهادسازندگي و حضور در جبهه هاي جنگ آمده است: قطعا" با بازداشت  غيرمتعارف چنين فردي امكان ادامه خدمات مردمي و فرهنگي  را از نيروي انقلابي و شايسته سلب خواهيد نمود لذا انتظار داريم با تجديدنظر در قرار صادره امكان ادامه  فعاليتهاي فرهنگي ايشان را در سمت سردبيري نشريه  جهادروستا فراهم آوريد در اين نامه، پانزده سال تلاش در جهاد سازندگي، حماسه نگاري جبهه ها، تشكيل واحد ثبت  وقايع جهادگران در منطقه عملياتي جنوب، تدوين حماسه  مهندسي رزمي جهادگران در عمليات والفجر 8، انتشار وقايع  عمليات كربلاي 5 در مطبوعات، تنظيم خاطرات، زندگي نامه و وصيت نامه شهداي جهاد سازندگي در قالب يك كتاب و انتشار آن، بعنوان برخي از فعاليتهاي شكري نام برده شده است. در بيانيه روزنامه خرداد به مناسبت بازداشت كاظم شكري نيز آمده است: ضمن اعلام انزجار از بازداشت غيرقانوني آقاي  كاظم شكري، عضو شوراي سردبيري روزنامه صبح امروز مصرانه  خواستار آزادي ايشان و حفظ حرمت كليه روزنامه نگاران و نويسندگان مي باشد. در ادامه اين بيانيه، آمده است: در حالي كه صراحت قانون مدير مسئول را براي مطالب چاپ شده  پاسخگو مي داند بازداشت نويسنده يا كادر تحريريه و يا ديگر عوامل هيچ توجيهي ندارد. 
