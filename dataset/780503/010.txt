 گروه علمي فرهنگي: شوراي مشاوران عالي كتابخانه ملي  جمهوري اسلامي ايران، با عضويت 20 تن از انديشمندان،  صاحبنظران و متخصصان برجسته كشور و به منظور تحقق هر چه  بيشتر و بهتر اهداف و وظايف مندرج در اساسنامه كتابخانه  ملي ايران(مصوب مجلس شوراي اسلامي)تشكيل شد.  به گزارش خبرنگار ما، اين شورا در تعيين خط مشي هاي كلي  و برنامه ريزي علمي و فرهنگي كتابخانه ملي نقشي اساسي  خواهد داشت و در زمينه هاي ايرانشناسي، اسلام شناسي، نسخ  خطي، تحقيقات اطلاع رساني و تبادل اطلاعات فرهنگي نظر خواهد داد. اسامي اعضاي شوراي مشاوران كتابخانه ملي و زمينه هاي تخصصي آنان به اين قرار است: آيت الله واعظ زاده خراساني(قرآن، حديث و تفسير)، آيت الله دكتر محقق  داماد(فقه، اصول و حقوق)، دكتر محمد مجتهد شبستري(كلام) ، دكتر زرين كوب(تاريخ)، دكتر مجتبايي(عرفان و اديان)، دكتر شفيعي كدكني(ادبيات فارسي)، دكتر شرف خراساني  (فلسفه)، دكتر بهمن سركاراتي(ايران باستاني و زبان شناسي)، دكتر معصومي همداني(مهندسي و علوم كاربردي) ، دكتر صدر(اقتصاد)، دكتر صفوت(موسيقي)، دكتر منصوري  (علوم)، دكتر روح الاميني(جامعه شناسي و مردم شناسي)، دكتر شكويي(جغرافي)، دكتر تاجبخش(پزشكي و دامپزشكي)، دكتر يزدي صمدي(كشاورزي)، دكتر عباس حري(فن آوري و نظامهاي اطلاع رساني)، دكتر ايرج افشار(نسخه شناسي)، كامران فاني(كتابداري)و دكتر هادي نديمي(هنر و معماري).  اين شوراي عالي داراي يك رئيس و يك دبير است كه رياست آن  با رئيس كتابخانه ملي خواهد بود دبير و اعضاي شوراي  عالي كتابخانه ملي با حكم رئيس شورا به مدت 2 سال به اين  سمت منصوب مي شوند و انتصاب مجدد آنها بلامانع است.  كارشناسان فرهنگي معتقدند با توجه به تركيب اعضا و وظايف  شوراي عالي مشاوران كتابخانه ملي، پيش بيني مي شود تشكيل  اين شورا در گسترش فرهنگ مطالعه و كتابخواني در كشور،  اثرات مثبتي را بر جاي خواهد گذاشت. 
