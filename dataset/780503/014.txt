 واحد رسانه هاي خارجي: گروهي از دانشمندان استراليايي  معتقدند ممكن است ريشه حيات در زمين، به مريخ بازگردد.  اين نظريه به دنبال كشف كوچكترين موجود زنده در زمين  مطرح شده است. اين موجود كه نانوكس نام گذاري شده است،  در صخره هاي اعماق سواحل كوئينزلند يافت شد.  به گزارش تلويزيون بي بي سي، اين موجودات 10 برابر كوچكتر از هرگونه باكتري است با اين حال، نانوكس داراي  دي. ان. اي است و ظاهرا" مي تواند خود به خود تكثير كند.  نانوكس را فقط مي توان با ميكروسكوپ الكتروني ديد.  اندازه هركدام از آنها بين 20 تا 100 نانومتر است و هر نانومتر برابر با يك ميليونيم ميليمتر است.  نانوكس در صخره هاي اعماق اقيانوس آرام در سواحل  كوئينزلند استراليا كشف شد. كاشفان اين جانور معتقدند كشف نانوكس ارزيابي ما را از چگونه شكل گيري زندگي در زمين تغيير مي دهد. اين جانور مي تواند دور از آفتاب و زير فشار و دماي شديد زندگي كند.  دانشمندان خاطر نشان مي كنند اندامواره هاي مشابهي روي  شهابسنگهايي وجود دارد كه از مريخ مي آيد. برخي از آنان  معتقدند كشف نانوكس پيامدهاي گسترده تري دارد. از جمله  بحث در مورد سفر برخي ريزاندامواره ها از سياره اي به  سياره اي ديگر را مجددا" مي گشايد شماري از پژوهشگران  يادآوري مي كنند نه تنها ممكن است در مريخ صور زندگي  وجود داشته باشد، بلكه ممكن است ريشه حيات ما به اين  سياره بازگردد.  اخبار كوتاه فرهنگي - آموزشي  * مسابقه هاي ورزشي دانش آموزان پسر سراسر كشور: به  مناسبت گراميداشت يكصدمين سال تولد حضرت امام خميني(ره)، هفدهمين دوره مسابقه هاي ورزشي قهرماني دانش آموزان پسر مدارس سراسر كشور با شركت بيش از 7000 ورزشكار منتخب از استانهاي كشور از چهارم تا بيست و چهارم مردادماه 78 در دوره هاي تحصيلي ابتدايي، راهنمايي و متوسطه و در شهرهاي  سنندج، قزوين و رامسر برگزار مي شود.  * بازگشت تيم المپياد رياضي به تهران: تيم 6 نفره  المپياد رياضي جمهوري اسلامي ايران، در ميان استقبال  جمعي از علاقه مندان به علم و دانش، وارد فرودگاه  مهرآباد تهران شد. اين تيم در چهلمين المپياد جهاني  رياضي كه در روماني برگزار شد، با 2 مدال طلا، 4 مدال  نقره و 159 امتياز در بين 83 كشور شركت كننده به مقام  هفتم دست يافت. در اين مسابقه علمي، آجرلو و طاهري مدال  طلا دريافت كردند و شوريده، سوايي، ميررحيمي و صفا به  مدال نقره دست يافتند.  * موفقيت دانش آموزان ايراني در مسابقه اولين گام به سوي  جايزه نوبل فيزيك: ديپلم افتخار هفتمين دوره مسابقه هاي  بين المللي" اولين گام به سوي جايزه نوبل فيزيك "كه از سوي موءسسه فيزيك آكادمي علوم لهستان و با مشاركت سازمان  يونسكو برگزار مي شود، به دو تن از دانش آموزان ايراني  تعلق گرفت. از ميان يازده مقاله ارسالي از ايران  مقاله هاي سيده نازنين آل علي دانش آموز دبيرستان حضرت  زهرا(س)منطقه 6 شهر تهران با عنوان "تاثير ميدان  مغناطيسي بر رشد گياهان "و مقاله زهرا توكلي، دانش آموز دبيرستان مشكوه منطقه 2 تهران با عنوان "ضريب سختي فنر ساخته شده از موي انسان "از سوي كميته داوري برگزيده  شدند.  * اقدام مشترك نيروي انتظامي و نهضت سوادآموزي شميرانات:  با همكاري نيروي انتظامي و نهضت سوادآموزي شميرانات و به  منظور افزايش آگاهي نوسوادان و كم سوادان جامعه در زمينه  پيشگيري از جرايم، ترويج و گسترش فرهنگ كتابخواني و توانمندسازي نوسوادان و كم سوادان در جهت مقابله با بروز جرايم و در قالب يك طرح آموزشي، كتابي به نام "نيروي  انتظامي هشدار مي دهد" تدوين شده است كه توسط آموزشياران  نهضت سوادآموزي در كليه كلاسهاي سوادآموزي و گروههاي  پيگير مطالعاتي تدريس مي شود.  * انتشار پيام مديريت: شماره هاي 23 و 24 بولتن ماهانه  موءسسه تحقيقات و آموزش مديريت(وابسته به وزارت نيرو)با نام" پيام مديريت "منتشر شد.  * اعلام نتايج كنكور سراسري: نتايج كنكور سراسري موءسسات  آموزش عالي و دانشگاههاي دولتي سراسر كشور كه امسال به  صورت يك مرحله اي برگزار شد، در فاصله زماني پانزدهم تا بيستم مردادماه 78 با انتشار ويژه نامه هاي مختلفي از سوي سازمان سنجش آموزش كشور اعلام خواهد شد.  گروه علمي فرهنگي 
