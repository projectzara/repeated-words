 گروه اقتصادي: علي رغم خشكسالي و كمبود ريزش نزولات جوي  در صورت ادامه صرفه جويي، آب شرب تهران جيره بندي نخواهد شد.  مهندس حبيبالله بيطرف ديروز در مراسم گشايش دومين  نمايشگاه فن آوري هاي نوين صرفه جويي آب با اعلام اين  مطلب افزود: در سالهاي اخير بيشترين فعاليتهاي زيربنايي  در بخش آبرساني شهري بوده است و مديريت آب شهري در سه  بخش تامين، بهره برداري و مصرف اجرا شده كه پيشرفتها و چالشهايي داشته است.  وي گفت: با اجراي طرح هاي متعددي در بخش تامين آب شهري،  در حال حاضر ظرفيت تامين آب شهري در كشور با 60 درصد افزايش از 3 ميليارد و 500 ميليون متر مكعب به 5 ميليارد و 700 ميليون متر مكعب افزايش يافته است.  وزير نيرو در ادامه گفت: با توجه به افزايش تقاضا و محدوديت منابع آب قابل دسترس در برخي مناطق، براي  جوابگويي به نياز هموطنان اقدامات اساسي در زمينه انتقال  آب از مناطق دوردست، صورت گرفته است.  وي سپس به طرح انتقال آب از زرينه رود به شهرهاي  مياندوآب، بناب و تبريز اشاره كرد و گفت: كارهاي اجرايي  اين طرح پايان يافته و در مرحله بهره برداري آزمايشي است.  وي افزود: با وجود مشكلات بودجه اي جاري، اجراي طرحهاي  آبرساني در كشور ادامه دارد و آنها تحت تاثير كمبود منابع مالي و اعتباري قرار نگرفته است.  وزير نيرو گفت: از اقدامات اساسي در بخش آبرساني شهري،  جلوگيري از هرزروي آب در شبكه است. به طوري كه ميزان نشت  آب در شبكه آب شهري كشور از 36 به 27 درصد كاهش يافته  است و انتظار مي رود اين رقم در آينده به سطح 20 درصد تنزل كند.  مهندس بيطرف به اهميت برگزاري دومين نمايشگاه  فن آوري هاي نوين صرفه جويي آب اشاره كرد و گفت: استفاده  از ابزار، ادوات و تجهيزات مناسب و با كيفيت مطلوب در بخش آب، در كاهش هرزروي و استفاده بهينه از منابع محدود و ارزشمند آب موءثر است. از اين رو بايد بهبود كيفيت  تجهيزات از جمله شيرآلات مورد توجه توليدكنندگان داخلي  قرار گيرد.  در اين مراسم مديرعامل شركت آب و فاضلاب استان تهران نيز گفت: اين شركت در سالهاي اخير ضمن بازسازي بخش هايي از شبكه آبرساني، با اجراي طرح هاي متعدد و اقدامات فني و فرهنگي تلاش كرده است تا آب مورد نياز مشتركان را تامين  كند.  وي گفت: با توجه به محدوديت منابع آب و كاهش ريزش هاي  جوي از آغاز سال آبي جاري(مهر 77)تاكنون، ادامه همكاري  مشتركان با شركت آب و فاضلاب استان تهران در زمينه  استفاده بهينه از منابع آب، ضروري است.  وي گفت: با همكاري مشتركان تهراني، مصرف آب در اين استان  از فروردين تا تيرماه سال جاري در مقايسه با مدت مشابه  سال قبل حدود 38/2 درصد كاهش يافت.  مهندس نريمان افزود: در دومين نمايشگاه فن آوري هاي نوين  صرفه جويي آب 60 توليدكننده داخلي حضور دارند كه در مقايسه با سال گذشته كه 15 شركت حضور داشتند، افزايش  قابل توجهي نشان مي دهد.  در مراسم گشايش اين نمايشگاه مديران عامل شركت هاي  ششگانه شركت آب و فاضلاب استان تهران، نمايندگان مجلس  شوراي اسلامي، معاونان شركت آب و فاضلاب استان تهران،  دست اندركاران و متخصصان شركت داشتند.  دومين نمايشگاه فن آوري هاي نوين صرفه جويي آب از 2 تا 7 مرداد ماه جاري در سالن شماره 35 نمايشگاه بين المللي  تهران داير است. 
