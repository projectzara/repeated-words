 گروه اقتصادي: وزارت كار و امور اجتماعي با صدور اطلاعيه اي بار ديگرنسبت به سوءاستفاده عده اي افراد سودجو از ناآگاهي جويندگان كار هشدار داد و تاكيد كرد:  ايجاد هر نوع كاريابي خصوصي منوط به اخذ مجوز رسمي از وزارت كار و امور اجتماعي است.  به گزارش روابط عمومي وزارت كار و امور اجتماعي، در اين  اطلاعيه آمده است: اخيرا" مشاهده شده عده اي از افراد سودجو و فرصت طلب با سوءاستفاده از ناآگاهي برخي از جويندگان كار و شرايط نامناسب بيكاري و به صورت  غيرقانوني كاريابي خصوصي ايجاد كرده و با دادن وعده هاي  اشتغال در داخل كشور و يا اعزام به خارج از كشور مبالغ  هنگفتي را از بيكاران دريافت مي كنند. از آنجا كه ايجاد هر نوع كاريابي خصوصي يا مركز مشاوره شغلي منوط به اخذ مجوز رسمي از وزارت كار و امور اجتماعي است، بنابراين  فعاليت اينگونه افراد غير قانوني است و تحت پيگرد قانوني  قرار خواهند گرفت. وزارت كار ضمن اخطار به دايركنندگان  دفاتر و مراكز كاريابي خصوصي غيرقانوني، بدين وسيله به  اطلاع جويندگان كار مي رساند كه از مراجعه به اين گونه  مراكز جدا" خودداري كنند و براي آگاهي از فرصتهاي شغلي  موجود و راهنمايي شغلي صرفا" به ادارات كار و خدمات  اشتغال دولتي محل سكونت خود و يا كاريابيهاي خصوصي داراي  مجوز مراجعه كنند.  ارايه خدمات اشتغال در مراكز خدمات اشتغال دولتي رايگان  است. 
