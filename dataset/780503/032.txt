 رهبران طالبان در ديدار با اخضر ابراهيمي فرستاده ويژه  سازمان ملل در امور افغانستان براي گفتگو بي قيد و شرط با آمريكا و ايران در جهت رفع اختلاف با اين كشورها اعلام آمادگي كردند.  به گزارش خبرگزاري فرانسه، ابراهيمي روز جمعه در ديدار با ملامحمد رباني رئيس شوراي حكومتي طالبان به وي  پيشنهاد كرد مذاكرات خود را با آمريكا و ايران آغاز كند و رباني نيز اين پيشنهاد را پذيرفته است.  روزنامه رسمي طالبان "هيواد" به نقل از رباني نوشت:  امارات اسلامي افغانستان همواره آماده گفتگو با آمريكا و ايران بوده است.  بعد از كشته شدن ديپلمات ها و خبرنگار ايراني در مزار شريف روابط ايران و طالبان تيره شد.  آمريكا خواستار اخراج اسامه بن لادن ميلياردر سعودي مقيم  افغانستان از اين كشور و تحويل او به واشنگتن است اما طالبان بارها با رد اين درخواست اعلام كرده اند كه بن  لادن تحت محافظت مخصوص نيروهاي طالبان قرار دارد.  واشنگتن بن لادن را به دست داشتن در انفجار سفارتخانه هاي اين كشور در كنيا و تانزانيا متهم مي كند كه طي آن بيش از 200 نفر كشته شدند.  اين در حاليست كه منابع خبري پاكستاني از احتمال حمله  آمريكا به افغانستان خبر مي دهند.  شايد اعلام آمادگي طالبان براي انجام گفتگو با آمريكا واكنشي به اين خبرهاي تاييد نشده باشد.  گزارش ديگري حاكيست وزير كشور پاكستان ديروز اعلام كرد،  اسلام آباد اجازه نخواهد داد از خاك اين كشور براي  هرگونه اقدامي عليه بن لادن استفاده شود.  وي ضمن تكذيب حضور كماندوهاي آمريكايي در پاكستان براي  دستگيري بن لادن گفت، اسلام آباد در موضوع تحويل بن  لادن دخالت نمي كند زيرا اين مسئله اي بين آمريكا و طالبان است. 
