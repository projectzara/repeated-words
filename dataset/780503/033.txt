 شاه حسن دوم جمعه شب به علت سكته قلبي در رباط در گذشت     ملك محمد ششم بزودي به عنوان پادشاه مغرب تاجگذاري  مي كند هزاران تن از مردم مغرب بامداد ديروز در مقابل كاخ  سلطنتي در رباط گرد آمدند تا براي ملك حسن دوم كه به طور ناگهاني در سن 70 سالگي و پس از 38 سال حكومت درگذشت،  سوگواري كنند.  به گزارش خبرگزاري فرانسه از رباط، در همين حال در اتاق  تاجگذاري كاخ، سيدي محمد پسر ارشد ملك حسن كه به عنوان  محمد ششم بر مغرب حكومت خواهد كرد، بيعت اعضاي خاندان  سلطنتي و مقامهاي ارشد نظامي و غيرنظامي را با خود به  دست آورد.  در خارج كشور، رهبران جهان ضمن ابراز اندوه از فقدان يكي  از بانفوذترين شخصيتهاي دنياي عرب، مرگ وي را تسليت  گفتند.  مراسم تشييع جنازه وي امروز با حضور بيل كلينتون  رئيس جمهوري آمريكا و ژاك شيراك رئيس جمهوري فرانسه كه  سفر خود به آفريقاي غربي را براي شركت در مراسم  نيمه تمام خواهد گذاشت، برگزار خواهد شد.  شاه جديد ظرف چند روز آينده تاجگذاري خواهد كرد.  ملك حسن كه در نهم ژوئيه، هفتادمين سالگرد تولد خود را جشن گرفت، بعد از ظهرجمعه راس ساعت 16 به وقت محلي و درست چهار ساعت پس از بستري شدن در بيمارستان ابن سيناي  رباط، بر اثر عفونت حاد ريوي درگذشت.  مرگ وي بر اثر حمله قلبي رسما در تلويزيون مغرب توسط وليعهد اين كشور كه از سوي مولايي رشيد برادر كوچكترش  همراهي مي شد، اعلام گرديد.  از زمان انتشار خبر بستري شدن ملك حسن در بعد از ظهر جمعه، تلويزيون مغرب به پخش آياتي از قرآن مجيد پرداخت  كه اين نشان مي دادوي قبلا درگذشته است.  نيروهاي امنيتي راس ساعت 19 حلقه محاصره اي دور كاخ  تشكيل دادند ولي بعدا به مردم اجازه داده شد با اجتماع  در بيرون كاخ همزمان با اداي آخرين احترام وزيران و مقامات به ملك حسن، به سوگواري بپردازند.  حدود سه هزار نفر از مردم با خواندن سرود و عباراتي به  تجليل از ملك حسن پرداختند.  يك گوينده تلويزيون هنگام اعلام برنامه تشييع جنازه كه  امروز پس از اقامه نماز ظهر برگزارشد، كنترل خود را از دست داد و شروع به گريه كرد.  اغلب كشورهاي عربي در سوگ ملك حسن سه تا ده روز عزاي  عمومي اعلام كرده اند و رهبران آنها نيز در مراسم  خاكسپاري وي شركت خواهند كرد. عزروايزمن رئيس جمهور و ايهود باراك نخست وزير اسرائيل نيز در مراسم خاكسپاري  ملك حسن حضور مي يابند. 
