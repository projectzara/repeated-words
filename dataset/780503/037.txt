 سخنگوي نيروهاي حافظ صلح در كوزوو موسوم به "كفور"  بامداد ديروز اعلام كرد، اجساد 14 صرب را كه به ضرب گلوله از پاي در آمده اند در مزرعه اي در روستاي "گراكو"  در مركز كوزوو پيدا كردند.  به گزارش خبرگزاري آلمان از پريشتينا، اجساد صربها روز جمعه در پي اعزام نيروهاي گشتي حافظ صلح به روستاي مزبور كه به دنبال شنيدن صداي تيراندازي صورت گرفت، كشف شد.  هنوز اثري از قاتلان به دست نيامده است.  نيروهاي انگليسي كفور منطقه را محاصره كرده واجساد را به بيمارستان پريشتينا منتقل ساخت وسرگرم تحقيق در مورد اين حادثه است.  اين شديدترين حادثه از نيمه ژوئن تاكنون است كه نيروهاي  كفور واردكوزوو شده وارتش صربستان وپليس يوگسلاوي مجبور به عقب نشيني شدند.  ژنرال مايكل جكسون فرمانده آمريكايي نيروهاي حافظ صلح  مستقر در كوزوو ضمن ابراز تاسف نسبت به اين حادثه گفت،  نيروهايش نمي توانند براي محافظت از صربها همه جا حضور داشته باشند.  جكسون اين اتهام را كه نيروهاي ناتو در جنايات  آلبانيايي تبارها عليه صربها دست داشته اند رد كرد.  فرمانده ارتش آزاديبخش كوزوو با محكوم كردن اين جنايت  گفت: اين اقدام در راستاي منافع ارتش آزاديبخش كوزوو نيست و عاملان آن هيچ رابطه اي با ما ندارند.  نماينده بلگراد در كوزوو نيز كشتار 14 صرب در كوزوو را يك جنايت ضد بشري خواند. 
