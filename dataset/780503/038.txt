 فرماندهان ارتش شيلي نسبت به محاكمه پنج تن از ژنرال هاي بازنشسته ارتش كه به قتل و ربودن 76 نفر در سال 1973 در آغاز حكومت و كودتاي خونين آگوستو پينوشه  متهم هستند، اعتراض كردند.  به گزارش خبرگزاري رويتر از سانتياگو، رييسان كل ارتش،  نيروي هوايي ودريايي همراه با فرمانده پليس شيلي در ديدار با ادموندو پرز يوما، وزيردفاع شيلي به تصميم هفته  گذشته دادگاه ديوان عالي كشور مبني برادامه محاكمه  ژنرال هاي مذكور، اعتراض كردند.  مشاور وزير دفاع به خبرنگاران گفت، هدف از گفت و گوي رئيسان ارتش و رئيس پليس در جريان قرار دادن وزير دفاع درباره نگراني هاي خود در مورد محاكمه اين ژنرالها بوده است.  فرناندز افزود، فرماندهان كل گفتند، حوادث اخير ناخشنودي  در ميان افسران نيروهاي مسلح وپليس ايجاد كرده است و آنان خواستار انجام تلاش هايي براي يافتن راه حل ديگري  هستند.  اعتراض رسمي فرماندهان ارتش شيلي نخستين اظهارنظر درمورد محاكمات بسيار مهم اين كشور به شمار مي آيد كه  ارتشيان در آن همچنان از نفوذبسيار زيادي برخوردارند.  دادگاه ديوان عالي شيلي روز سه شنبه گذشته با متوقف كردن  محاكمه پنج ژنرال بازنشسته ارتش كه "كاروان مرگ "را تشكيل داده بودند، مخالفت كرد واين بدين معني است كه  بازداشت و محاكمه آنان ادامه مي يابد.  " كاروان مرگ "جوخه ارتشي بود كه در تعقيب چپ گرايان و مخالفان پينوشه در ماه هاي اكتبر ونوامبر سال 1973 شهر به شهر را جستجو مي كرد.  طي 17 سال حكومت ديكتاتوري پينوشه كه از سال 1973 آغاز وتا سال 1990پايان يافت، بيش از 3000 نفر كشته يا ناپديد شدند و هزاران نفر ترجيح دادند در تبعيد و نه تحت حكومت  نظاميان، زندگي كنند. 
