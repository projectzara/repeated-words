 روزنامه لس آنجلس تايمز ديروز نوشت، دولت بيل كلينتون  رئيس جمهوري آمريكا در سالهاي اخير همكاري نظامي  گسترده اي با تايوان داشته است.  به گزارش خبرگزاري فرانسه اين روزنامه نوشت، دولت  كلينتون وزارت دفاع آمريكا پنتاگون را مامور كرده بود تا با نيروهاي مسلح تايوان ارتباط برقرار كند و اين در حالي  است كه چنين اقدامي از سال 1979 تاكنون سابقه نداشته است.  در اين گزارش به نقل از منابع آمريكايي و تايواني آمده  است، گسترش محرمانه روابط نظامي بين واشنگتن و تايپه بعد از آن صورت گرفت كه چين در سال 1996 موشك هايي را به طرف  آبهاي نزديك تايوان پرتاب كرد و آمريكا با فرستادن دو جنگنده براي حمايت از اين جزيره نسبت به اين اقدام پكن  واكنش نشان داد. بعد از آن اتفاق آمريكا متوجه شد كه  لازم است روابط نظامي خود را با تايوان افزايش دهد.  زمينه اين همكاريها از فروش سلاح و همكاريهاي اطلاعاتي  در دو دهه گذشته و زماني كه آمريكا روابط ديپلماتيك خود را با چين تحكيم كرد، با ديدار رهبران نظامي تايوان از واشنگتن گسترش يافت. گسترش همكاريها ميان تايوان و واشنگتن روابط شكننده آمريكا و چين را تيره مي كند.  از سوي ديگر رئيس جمهوري تايوان فشار فرستاده ويژه  آمريكا براي عقب نشيني ازموضع جديد خود در رابطه با چين  را رد كرد.  شبكه خبري بلومبرگ روز جمعه گفت: لي تنگ خويي رئيس  جمهوري تايوان پس از ديدار با ريچارد بوش فرستاده ويژه  آمريكا كه روز پنجشنبه وارد تايپه شده است گفت: از سياست  جديد خود در قبال چين عقب نشيني نخواهد كرد.  لي تنگ خويي هفته گذشته گفته بود قصد دارد سياست چين  واحد را كنار گذاشته و براي رابطه با چين از سياست  گفت وگوي دولت بادولت استفاده كند.  لي گفت: به نماينده آمريكا گفتم تغيير سياست تايوان  منعكس كننده خواست مردم مي باشد و بهتر است چين با آرامش  درباره آن عميقا فكر كند. روزنامه هاي تايوان و هنگ كنگ  گزارش دادند، در چين علائم مهيا شدن نظاميان براي برخورد با تايوان به چشم مي خورد. 
