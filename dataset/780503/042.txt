 مسلما" منظور از نظريه پردازي هاي علمي، عمدتا" روشن  ساختن شاهراه دانش و بينش در مفهوم گسترده وژرف آن است،  مقاله زير، پژوهشي براي نشان دادن انديشه اندامواره  (ارگانيك)اجتماعي خواجه نصيرالدين طوسي، است اين مقاله  سعي دارد خاستگاه ها و ريشه هاي اجتماعي انديشه خواجه،  پيوندهاي فكري و فرهنگي، به ويژه نظريات فلسفي و اجتماعي  وي را مورد بررسي قرار دهد و جايگاه واقعي يا مقام حقيقي  و شايسته اين دانشمند را در قلمرو انديشه اجتماعي در پيوند با جامعه شناسي معاصر بنماياند.  گروه فرهنگ و انديشه  دكتر علي اكبر ترابي  تاريخ علوم به ويژه علوم اجتماعي روشنگر اين حقيقت اند كه پيش از آن كه جامعه شناسي در مفهوم اخص آن در سده  نوزدهم، در اروپا پيدا شود، انديشه هاي مربوط به حيات  جامعه و اصول و مبادي و مباني دانشهاي اجتماعي به  صورتهاي نخستين در خاور زمين وجود داشته اند.  به ويژه اگر چهار خاستگاه اصلي جامعه شناسي را در نظر بگيريم، يعني اگر فلسفه سياسي - فلسفه تاريخ - داده هاي  زيست شناسي - نتايج تحقيقات روي جنبشها و اصلاحات اجتماعي  را كه همواركننده راه جامعه شناسي و فراهم آورنده عناصر تشكيل دهنده و به اعتباري موجد آن بوده اند، در نظر بگيريم، اين حقيقت كاملا" روشن خواهد شد كه دانشمندان  خاور زمين سهم بس بزرگي در پيدايش و رشد و تكامل علوم  اجتماعي داشته اند. روشنتر بگوييم، سده ها پيش از جامعه شناسان سده نوزدهم اروپا، دانشمندان و پژوهشگران  خاور زمين با انديشه هاي اجتماعي خود، به ويژه در قلمرو فلسفه سياسي و بالاخص در فلسفه تاريخ به روشنگريهاي  ارجداري پرداخته و با پژوهشها و آثار ارجوار خود در بنيانگذاري دانشي كه در قرن نوزدهم علم الاجتماع ناميده  شد نظرا" و عملا" كوشيده اند.  ذكر نام فلاسفه و دانشمندان ايراني و اسلامي از فارابي  و ابن سينا و ابوريحان گرفته تا خواجه نصيرالدين و ابن  خلدون و ديگران فهرستي طولاني خواهد بود كه پرداختن به  دستاوردهاي فكري و فلسفي و روشنگريهاي علمي و فرهنگي  آنان، از حوصله چندين كتاب خارج است.  از سوي ديگر، از آنجا كه نخستين انديشمندان در زمينه  علوم اجتماعي، و اولين پيشاهنگان جامعه شناسي را در ميان  دانشمندان مذكور مي يابيم، پرداختن به آثار و انديشه هاي  اجتماعي آنان، از لحاظ روشن شدن تاريخچه جامعه شناسي  ضرورتي است اجتناب ناپذير; از اين رو پس از اشاره به  " جمهوريت "افلاطون و" سياست "ارسطو، به نقش و اثر بسيار مهم دو تن از پيشروان و صاحبان انديشه هاي اجتماعي در ايران و اسلام: خواجه نصيرالدين و ابن خلدون مي پردازيم  و چون انديشه هاي اجتماعي اين دو دانشمند و افكار فلسفي  آن دو فيلسوف بطورعمده بافلسفه همگام و در مواردي بر يكديگر منطبق اند و به اعتباري انديشه هاي اجتماعي آنان  از فلسفه و جهان بيني و فرهنگ و خرده فرهنگشان نشات  مي گيرد و غالبا" فلسفه و دانش آنان متقابلا" يكديگر را تكميل مي نمايند، از اين رو، پيش از همه، به همين رابطه  فلسفه و دانش اشاره كنيم ; و سپس به انديشه ها و نقش و پايگاه علمي خواجه نصيرالدين و ابن خلدون بپردازيم.  علوم اجتماعي و علوم طبيعي، به ترتيب حاصل مبارزات  انسانهاست در اجتماع و طبيعت. به بيان ديگر دستاوردها و حاصل فعاليتهاي نظري و عملي انسانها در دو قلمرو اجتماع  وطبيعت، پس از آن كه به صورت شناختهاي نظام يافته در آمده اند، دانشهاي اجتماعي و دانشهاي طبيعي ناميده  شده اند; و در ارتباط با اين دانشهاست كه گفته مي شود فلسفه نيز به اعتباري سنتزي است ازعلوم طبيعي از سويي و علوم اجتماعي از سوي ديگر.  بر اين گفته بيفزاييم كه نه تنها فلسفه شناخت عامترين  قوانين حاكم بر حركات طبيعت و اجتماع است، و از دستاوردهاي علوم طبيعي و علوم اجتماعي به گستردگي سود مي جويد و با آنها در ارتباط مدام است، بلكه اساسا" علوم  نيز كه از لحاظي سازنده و آفريننده مكاتب عمده فلسفي است،  از فلسفه به عنوان نقطه اتكاء و چراغ فرا راه استفاده  مي نمايد; تا آنجا كه با توجه به رابطه ناگسستني "نظر" و " عمل "در قلمرو دانشها و پژوهشها، و پيوند فلسفه و پژوهشهاي عملي، مي توان گفت، اگر دانشها، به ويژه  دانشهاي اجتماعي از روشنگريهاي نظري و راهگشاييهاي فلسفي  به دور يا بي بهره بمانند، به ايستايي و نازايي دچار خواهند شد. اين گفته در واقع تاكيد اين حقيقت است كه  دانش اجتماعي بدون تكيه برفلسفه اي استوار امكان پذير نتواند بود; و" بي فلسفه كردن جامعه شناسي "نيز مفهومي  جز نازا گردانيدن اين دانش نتواند داشت.  نكته اينجاست كه جامعه شناسي، خود، اساسا" زاده فلسفه،  به ويژه فلسفه سياسي و فلسفه تاريخ است ; و متقابلا" مواد و مصالح لازم براي ساختن و استوارتر گردانيدن كاخ رفيع  فلسفه را فراهم مي آورد.  جامعه شناسان معاصر به هنگام بحث درباره خاستگاههاي  نظري جامعه شناسي، ترديدي به خود راه نمي دهند كه نقش  فلسفه سياسي و فلسفه تاريخ را در پيدايش و رشد جامعه شناسي بنيادي و مهم بشمارند، همچنان كه تاثير نظريات زيست شناسي و نتايج بررسيهاي عملي در زمينه  اجتماع را در استوار گردانيدن شالوده هاي جامعه شناسي  بسيار مهم مي شمارند: "به طور كلي مي توان گفت كه جامعه  شناسي داراي چهار خاستگاه اصلي به ترتيب زيرين بوده است:  فلسفه سياسي - فلسفه تاريخ - نظريه هاي زيست شناختي تكامل -  جنبشهايي كه اصلاحات اجتماعي و سياسي را هدف خود قرار داده بودند و طبعا" كوشش درزمينه بررسي اوضاع اجتماعي را اجتنابناپذير مي ساختند. "(1) در اين ميان فلسفه سياسي به عنوان نخستين خاستگاه فكري و فلسفي جامعه شناسي، از اهميت و اولويت ويژه اي برخوردار است، چون دانشمندان و متفكرين اسلامي در اين زمينه، با منظور نمودن افكار و آراي افلاطون و ارسطو به كوششهاي  دامنه داري برخاسته اند و خود، با افزودن تجربيات  اجتماعي و افكار و آثار خويش، به گسترش انديشه هاي  اجتماعي پرداخته اند، جا دارد كه به اين بخش از فلسفه  سياسي و انديشه هاي اجتماعي، هر اندازه هم اندك، اشاره  شود:  معمولا" افلاطون را نخستين و بزرگترين انديشمندي  مي شمارند كه در زمينه فلسفه سياسي گام برداشته است. اين  نظر خالي از تسامح و به عبارت دقيق تر به دور از خطا نيست، زيرا چه پيش از افلاطون و چه پس از او، خواه در يونان و خواه در خاور زمين، انديشمندان زيادي نه تنها به  امور مباحث اجتماعي و سياسي پرداخته اند، بلكه بيش از او به بازسازي و بهسازي اجتماعي انديشيده و به پژوهشهاي  ارجوار درزمينه جامعه و مردم شناسي و نگارش آثار گرانقدر توفيق يافته اند.  كافي است از ميان آن همه محققين و دانشمندان تنها به كار و فعاليت علمي و تحقيقات مردم شناختي ابوريحان بيروني  اشاره شود كه براي شناخت جامعه و ميراث اجتماعي و فرهنگي  هندوستان بدان كشور عزيمت و سالها در آنجا اقامت مي كند و زبان هندي ياد مي گيرد و به نگارش آثار سودمندي مانند " تحقيق ماللهند"(كه امروز پس از گذشت قرنها هنوز از سوي  مردم شناسان ارج نهاده مي شود)موفق مي شود.  در واقع بيروني براي اينكه هندوستان و افكار و عقايد هندوان را از نزديك مطالعه كرده باشد، عملا" بدين كار مهم برمي خيزد و راه هندوستان در پيش مي گيرد و" از نو با كبر سن مانند طفلي نوآموز به دبستان هند پا مي گذارد و به ياد گرفتن زبان علمي هند مي پردازد. " درباره افلاطون نيز به اختصار بگوييم كه وي با نگارش  " جمهوريت "از نخستين پيشگامان و بزرگترين فلاسفه اي است  كه به ساختن و پرداختن يك مدينه فاضله در فكر و فلسفه  خود كوشيده است.  افلاطون كه در ژرفاي فلسفه سياسيش آرزو و اميد به  " حاكميت اشراف براي هميشه "نهفته است، درباره دولت  آرماني خود نظم اجتماعي مربوط بدان، سه طبقه تغييرناپذير (با اندك تسامحي سه كاست دگرگوني ناپذير)را حامل و مسئول نظم اجتماعي مي شناسد:  1- فلاسفه حاكم،  2- نگاهبانان،  3- كشاورزان و صنعتگران.  كه طبقه اول به نظر او، حكومت مي كند، دومي به نگاهباني  مي پردازد و سومي امر توليد را رو به راه مي نمايد.  افلاطون كه در خانواده اي از اشراف سياست پيشه پرورش  يافته بود راه بهروزي سياسي جامعه را در حكومت فلاسفه  مي داند; و اين نظر خود را به روشني در آثارش اظهار مي كند: "... نتيجه گرفتيم كه همه دولتهاي امروز به وضعي  نامطلوب اداره مي شوند و با وضع ناهنجاري كه دارند جز از راه معالجه فوق العاده تغييري در احوالشان پيدا نخواهد شد... من به احترام فلسفه بگويم كه فقط فلسفه مي تواند زندگي فردي و اجتماعي ما را بهبود بخشد براين اساس،  جهان انساني هنگامي از تيره روزي رهايي خواهد يافت كه يا فلاسفه حقيقي در راس دولت قرار گيرند و يا زمامداران به  تحصيل عميق فلسفه بپردازند. "(2) افلاطون اثر خود جمهوريت را با پرسش درباره دادگري آغاز مي كند، ولي به مقتضاي جهان بيني اش سرانجام به ساختن يك  " ناكجاآباد" خيالي مي رسد; و طرز تفكر خاصش او را به  " تافته جدا بافته "بودن خود و ضرورت تبعيض ميان انسانها معتقد مي سازد:  "... ليكن در ميان آنان كه شايستگي اشرافيت و تسلط بر ديگران را دارند، آفريدگار، ذات آنان را از طلا آفريده و از اين رو آنان قيمتي تراند; ولي در سرشت نگاهبانان نقره  به كار برده شده، همچنان كه در سرشت كشاورزان و پيشه وران از آهن و برنز استفاده شده است، و چون مبداء و منشاء و موقعيت افراد تغييرناپذير است، طبعا" فرزندان  شما هم مانند خودتان خواهد بود. "(3) حكومت فلاسفه كه در رساله "جمهوريت "بر آن تاكيد شده،  سرانجام در رساله "قوانين "جاي خود را به "حكومت قوانين " مي دهد; ولي براي لازم الاجرابودن اين قوانين، افلاطون  عينا" همان غاياتي را كه در نظريات و رسالات ديگر خود بدانها توجه داشت، به ميان مي آورد; و در اين زمينه نيز تا آنجا از واقع گرايي به دور مي افتد كه تمام مقتضيات  خرده فرهنگي اش از جمله انديشه تبعيض جويانه اش در اكثر موارد به روشني ديده مي شوند، انديشه هايي كه با تغييراتي در آثار شاگردش ارسطو بازخواهم يافت.  ارسطو، بلند آوازه ترين و اثرگذارترين فيلسوف جهان كهن،  موءلف كتابهاي "سياست "و" اصول حكومت آتن "و بنيانگذار منطق صوري، در موارد زيادي، در فلسفه سياسي واقع بين تر از استاد خود، افلاطون است.  ارسطو در قلمرو فلسفه سياسي(كه خود يكي از بنيانگذاران  آن است، اصطلاح "فلسفه سياسي "، براي نخستين بار توسط خود او در كتاب" سياست "به كار برده شده است)مدافع  برده داري و برده داران است به نظر او، اساسا" برده،  برده به دنيا مي آيد و نظام اقتصادي - اجتماعي برده داري  نظامي طبيعي و كاملا" بهنجار است.  به عقيده ارسطو، جامعه ها داراي سيري طبيعي هستند; مبداء و منشاء اين حركت و هسته مركزي اجتماع در خانواده نهفته  است از گرد آمدن زن و مرد كه به حكم ضرورت و به مقتضاي  نيازي طبيعي صورت مي گيرد، نخستين اجتماع، و از به هم  پيوستن خانواده ها اجتماع روستايي(كه در مقايسه با امكانات خانواده، از توانايي هاي بيشتري براي برآوردن  نيازهاي اعضا برخوردار است)به وجود مي آيد; و از به هم  پيوستن اجتماعات روستايي، صور اوليه "دولت شهر" ها پيدا مي شوند كه از امكانات و امتيازات باز هم بيشتري در راه  تامين زندگاني انسانها و خرسند كردن خواسته هاي آنان  بهره مندند.  در فلسفه سياسي ارسطو، برده داري امري "طبيعي "است. در واقع از نظر او برده و ارباب، و به طور كلي  " همه آدمي زادگان با يكديگر به همان اندازه فرق دارند كه  تن از روان، يا آدمي از دد"(4) براين اساس، در جهان بيني و انديشه اجتماعي ارسطو، نه  تنها بني آدم اعضاي يكديگر نيستند، بلكه اساسا"، در آفرينش از گوهرهاي متمايز و متفاوتند; و گذشته از اينكه  " بنده "از" آزاد" متمايز است، اساسا"، بنده جز" دارايي  جاندار" بيش نيست، و حداكثر مي تواند" ابزارهايي مقدم بر ابزارهاي ديگر" به شمار آيد.  ادامه دارد 
