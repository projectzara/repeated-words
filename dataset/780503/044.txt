   الويري ابراز اميدواري كرد كار تصويب قانون واگذاري  راهنمايي و رانندگي به شهرداري تهران در مجلس شوراي  اسلامي طي دو تا سه ماه آينده تحقق يابد گروه شهري: مهندس مرتضي الويري شهردار تهران ديروز از مركز كنترل ترافيك تهران بازديد كرد. در جريان اين  بازديد وي وضعيت ترافيك و حمل و نقل شهر تهران را نامطلوب توصيف كرد و گفت به رغم سرمايه گذاري هاي انجام  شده، سامانه كنترل ترافيك تهران هنوز نيازمند فن آوري  جديد و نرم افزارهاي پيشرفته است. الويري همچنين اعلام  كرد راهنمايي و رانندگي تهران در آينده نزديك و از طريق  تصويب قانون از سوي مجلس شوراي اسلامي تحت پوشش مديريت  شهرداري تهران قرار مي گيرد.  مهندس مرتضي الويري شهردار تهران گفت:  راهنمائي و رانندگي شهر تهران با هدف برقراري هماهنگي با مجموعه حمل و نقل شهرداري، در آينده نزديك و از طريق  تصويب قانون از سوي مجلس شوراي اسلامي، تحت پوشش مديريت  شهرداري تهران قرار مي گيرد.  مهندس الويري صبح ديروز در پايان بازديد از بخش هاي  مختلف مركز كنترل ترافيك تهران واقع در خيابان ايرانشهر،  گفت: هماهنگي ميان راهنمايي و رانندگي با مجموعه مديريت  حمل و نقل شهري اقدامي ضروري است كه تلاش براي تحقق آن  آغاز شده است و در همين زمينه پيشنهاد قرارگرفتن  راهنمايي و رانندگي تحت پوشش مديريت شهرداري تهران  به زودي از طريق طرح 15 امضايي نمايندگان مجلس و يا به  صورت لايحه دولت براي تصويب به مجلس ارائه مي شود و اميد مي رود با فوريت در دستور كار مجلس قرار بگيرد چرا كه  هرچه ديرتر اين طرح يا لايحه تصويب شود بايد خسارتهاي  بيشتري پرداخت.  وي افزود: باتصويب اين طرح يا لايحه، كه به سرعت در دست  تهيه قرار دارد، تمامي ابزارهاي اجرايي هدايت و نظارت بر حمل و نقل و ترافيك تهران از جمله مقابله با متخلفان از قوانين راهنمايي و رانندگي از طريق تدوين آئين نامه هاي  جديد زيرپوشش مديريت شهرداري درخواهد آمد و بازوي اجرايي  مناسبي با هدف راه اندازي و هدايت مطلوب، فعال و كاراي  مجموعه ترافيك پيش بيني خواهد شد.  وي ابراز اميدواري كرد كه كار تصويب اين قانون جديد از سوي مجلس ظرف دو تا سه ماه آينده تحقق يابد.  وي در عين حال وضعيت ترافيك و حمل و نقل شهر تهران را نامطلوب توصيف كرد و با تاكيد بر ضرورت چاره انديشي در اين بخش متناسب با توسعه شهري و نيازهاي روزافزون  جابجايي شهروندان گفت: توسعه بزرگراهها، احداث و بهره برداري از مترو، افزايش تعداد اتوبوس ها و در واقع  گسترش شبكه حمل و نقل عمومي از برنامه هاي ضروري در بخش  سخت افزاري ترافيك به شمار مي آيد.  شهردار تهران گفت: در بخش نيازهاي نرم افزاري ترافيك نيز بايد به فن آوري جديد براي استفاده از ظرفيت هاي موجود توجه كرد.  مهندس الويري امكانات موجود درمركز كنترل ترافيك تهران  را براي تحقق استفاده بهينه از ظرفيتهاي موجود شبكه حمل  و نقل و ترافيك تهران مناسب خواند و گفت: با به كارگيري  امكانات جديد از جمله هوشمند كردن چراغ هاي راهنمايي و رانندگي و ارائه اطلاعات به هنگام و مناسب به شهروندان  مي توان از ظرفيت هاي موجود به نحوه مطلوب استفاده كرد.  وي گفت: خوشبختانه در زمان مديريت شهردار سابق تهران،  سرمايه گذاري مناسبي در اين زمينه انجام شده است كه با تكميل مجموعه نرم افزارهاي لازم مي توان به وضعيت مطلوب ترافيك در تهران دست يافت.  براساس اين گزارش شهردار تهران به مدت دو ساعت از بخش هاي مختلف مركز كنترل ترافيك تهران شامل سالن نظارت  تلويزيوني، راديو پيام، بررسي آلودگي هوا، نظارت بر حمل  و نقل عمومي، كنترل ترافيك بزرگراه ها، مديريت اطلاعات  ترافيك شهر(جي. آي. اس)و طرح سيگنالينگ بازديد كرد. 
