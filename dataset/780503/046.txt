 با تبديل ميادين سنتي ميوه و تره بار به بوستانهاي شهري  و محلي، بيش از 50 هزار متر مربع به ميزان فضاي سبز محدوده مركزي تهران افزوده خواهد شد گروه شهري: عمليات تخريب كامل ميادين سنتي ميوه و تره بار تهران و ايجاد فضاي سبز و بوستان هاي محلي در اين مكانها در پي دستور دو هفته قبل مهندس مرتضي الويري  شهردار تهران، توسط معاونت خدمات شهري شهرداري آغاز شد.  شهردار تهران به هنگام بازديد از ميدان ميوه وتره بار مركزي تهران در اواسط تيرماه در مصاحبه اي با خبرنگار ما اعلام كرد طي يك ماه آينده تخريب كامل بناهاي باقي مانده  در مكان هاي سابق ميوه و تره بار انجام خواهد شد و در پي  آن شهرداري به ايجاد بوستانهاي محلي و فضاهاي آموزشي و فرهنگي مبادرت خواهد ورزيد.  به دنبال اظهار نظر مهندس مرتضي الويري، معاونت خدمات  شهري شهرداري تهران، پنجشنبه گذشته عمليات تخريب كامل  ميادين سنتي ميوه و تره بار را كه شامل ميادين شفيعي  كوچك و بزرگ، قبله و طاهري است آغاز كرد.  مهندس محمد حقاني - معاون خدمات شهري شهرداري تهران در اين باره به خبرنگار ما گفت 3 ميدان سنتي در زميني به  وسعت 50 هزار متر مربع در محدوده منطقه 11 تهران بوده كه  چند سال پيش تخريب شده بود و براساس پيش بيني هاي نخستين  قرار شد اين فضا به فضاهاي سبز و فرهنگي - فراغتي تبديل  شود.  وي گفت: با تبديل ميادين سنتي ميوه و تره بار به  بوستانهاي شهري و محلي، بيش از 50 هزار متر مربع به  ميزان فضاي سبز محدوده مركزي تهران افزوده خواهد شد.  اين گزارش مي افزايد وقوع برخي مسائل طي دو سال اخير عامل ركود و توقف بسياري از كارهاي عمراني شهرداري بوده  است. البته هرچند شهرداري در اين مدت تلاش كرد به  شيوه هاي گوناگون، اموري كه مستقيما" با شرايط زندگي  شهروندان ارتباط دارد معوق نماند، اما موانع ناخواسته  ايجاد شده درفرا راه شهرداري از ادامه روند سازندگي و اجراي بسياري از طرح ها جلوگيري كرد. به همين  دليل علاوه بر شهروندان، شهرداري نيز دچار لطمات تقريبا"  جبران ناپذيري شد.  خوشبختانه شهرداري در اين مدت سعي كرد به شيوه هاي مختلف  از جمله تغيير كاربري اين فضاها به بوستان از دامنه و شعاع ناهنجاريها بكاهد. در حال حاضر عمليات اجرايي ايجاد بوستان در فضاي ميدان ميوه و تره بار سنتي شفيعي كوچك به  ميزان 80 درصد انجام شده است و براساس گزارش روابط عمومي  معاونت خدمات شهري شهرداري، عمليات تخريب كامل ميدان  ميوه و تره بار شفيعي بزرگ نيز طي هفته جاري انجام  مي شود. گفتني است كار احداث بوستان در فضاي ميدان ميوه  و تره بار سنتي طاهري نيز حدود 10 درصد پيشرفت فيزيكي  داشته است.  مهندس حقاني در مصاحبه با خبرنگار ما، با تاكيد بر اهميت  فضاي سبز شهري به عنوان حياتي ترين بخش زيستگاههاي شهري  گفت: تمامي مكانهاي سابق ميادين سنتي ميوه وتره بار به  منظور ارتقاي فضاي سبز شهري به بوستان هاي محلي تبديل  خواهند شد و با توجه به اين كه ميادين فوق عمدتا" در مناطق مركزي و جنوبي شهر واقع شده اند، اين امر در اعتلاي محيط زيست شهري تاثير انكارناپذيري خواهد گذاشت.  همچنين مهندس سام فروتني، طرح ايجاد فضاي سبز و بوستان هاي شهري را به جاي ميادين سنتي ميوه و تره بار تكميل پروژه ناتمامي دانست كه با انتقال بارفروشان به  ميدان مركزي ميوه و تره بار، به حال خود رها شده بود. وي  تصريح كرد: اجراي اين طرح بر سالم سازي محيط زيست طبيعي  آن منطقه، و بهسازي زيست محيطي و فرهنگي محدوده فوق نيز موءثر خواهد بود.  فاطمه قاسمي - كارشناس مسائل اجتماعي نيز درباره ضرورت  ايجاد فضاهاي تفريحي در محدوده مركزي و جنوبي شهر،  مي گويد: در گذشته مكان هاي سابق ميادين سنتي ميوه و تره بار افزون بر ايجاد آلودگي هاي زيست محيطي به  محل هاي مناسبي به منظور تجمع فروشندگان مواد مخدر و معتادان و بروز ناهنجاريهاي اجتماعي تبديل شده بود و اين  در حالي بود كه سرانه فضاي سبز نيز در اين محدوده حتي  نسبت به ساير مناطق بسيار ناچيز بود. خوشبختانه با تغيير كاربري اين فضا و ايجاد مراكز تفريحي - فراغتي و فرهنگي  نه تنها ميزان ناهنجاريها به شدت كاهش خواهد يافت، با توجه به ميزان فضاي سبز ايجاد شده، پيش بيني مي شود ميزان آلاينده هاي هوا در اين منطقه كاهش يافته و در پي  آن از شدت آلودگي صوتي نيز كاسته خواهد شد. كاهش بار ترافيكي در معابر عمومي اين منطقه نيز در پي حذف كامل  ميادين سنتي ميوه و تره بار قابل اعتناست.  هفت اقليم  هفت هزار روستاي ايراني در دام خشكسالي     به گفته ستاره شناسان يك سيارك كه با سرعت در حال چرخش  است و سال گذشته از نزديكي زمين عبور كرد بخاطر داشتن آب فراوان مي تواند در آينده مورد استفاده كاوشگران فضا قرار گيرد. به گزارش خبرگزاري رويتر از واشنگتن، يك گروه  بين المللي از ستاره شناسان در جمهوري چك، هاوايي،  آريزونا، و كاليفرنيا تلسكوپ هاي نوري و راداري رابه سمت  سيارك 1998 كه در ژوئن 1998 از فاصله 800 هزار كيلومتري زمين عبور كرد تنظيم كردند اين دانشمندان  دريافتند اين جرم 30 متري هر 11 دقيقه يك حركت  دوراني انجام مي دهد و مهمتر اينكه انباشته از يخ است.  استيون اوسترو از آزمايشگاه نيرومحركه جت ناسامي گويد:  اين سيارك يك واحه واقعي براي كاوشگران آينده فضافراهم  مي كند. خصوصيات راداري و نوري اين واحه بيانگر تركيبي  شبيه شهاب سنگهاي كربن دار كندريت است كه حاوي تركيبات  آلي پيچيده و داراي ارزش غذايي است از اين مواد مي توان  به عنوان خاك براي تهيه غذا براي پايگاه هاي  آينده انساني استفاده كرد. در بين 25 هزار سيارك با مدارهاي كاملا شناخته شده اين سيارك درمداري قرار دارد كه براي فضاپيماها قابل دسترس تر است. اين سيارك احتمالا حاوي يك ميليون گالن(4 ميليون ليتر)آب است كه براي پر كردن 2 يا 3 استخر به اندازه استخر شناي المپيك كافي است. 
