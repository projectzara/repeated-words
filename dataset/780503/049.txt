 گروه شهرستانها: بهره برداري از نخستين طرح واحدهاي  كارگاهي شهركهاي صنعتي كشور در مشهد آغاز شد.  به گزارش خبرنگار همشهري در مشهد، وزير صنايع با اشاره  به راه اندازي 17 كارگاه صنعتي در زماني كمتر از 10 ماه  و با هزينه اي معادل 45 ميليارد ريال در شهرك صنعتي طوس  مشهد گفت: اين كار بديع و جالب توجه موجب مي شود كه  نه تنها پول در شهركهاي صنعتي كشور براي ايجاد زيربناها،  سالها زمين گير نشود بلكه از سرمايه هاي محدود مردم در ايجاد كارگاههاي كوچك صنعتي استفاده بهينه شود.  وي افزود: با تجربه گرانبهايي كه امروز در مشهد به دست  آورديم اميدواريم كه تا پايان امسال 150 واحد كارگاهي  ديگر در سراسر كشور به بهره برداري برسد.  مهندس شافعي اظهار داشت: نرخ بالاي رشد جمعيت طي دهه 60 و در نتيجه بيكاري و بحث اشتغال جوانان در چند سال آينده  به جايي رسيده است كه بايد سريعا" چاره اي انديشيده شود و در همين راستا در شهرهايي كه انجام چنين طرحهايي را بتوان به مردم سپرد از آن حمايت خواهيم كرد.  وي افزود: به همين منظور بايد منابع مالي شهركهاي صنعتي  آزاد شود و از منابع مردمي استفاده كرد و در كنار آن با استفاده از صنايع خانگي در بخش تعاون و واحدهاي كوچك  كارگاهي و صنعتي شبكه اي براي اتصال اين واحدها به بازار مصرف ايجاد كرد.  17 واحد كارگاهي كه بهره برداري از آنها آغاز شد در زميني به وسعت 5 هزار متر مربع و زيربناي 2 هزار و 800 متر مربع شامل واحدهاي توليد كيك و كلوچه، سيبك فرمان،  قطعات خط توليد نوشابه، قالبسازي، قطعات دوچرخه، قطعات  لاستيكي خودرو، وسايل طبي، بوش سيلندر خودرو و ماشين آلات بسته بندي است. 
