 گروه شهرستانها: امروز يكي از مصائب و مشكلات ريشه اي  كشور ما وجود رابطه هاست كه آثار سوء آن در ابعاد اقتصادي و مديريتي كاملا" مشهود است.  به گزارش خبرنگار همشهري سيد حسين شريفي نماينده مردم  اراك در مجلس شوراي اسلامي همچنين گفت: بهترين دستاوردي  كه مي توانيم در سال جاري كه به نام سال امام نامگذاري  شده براي جامعه اسلامي داشته باشيم ضابطه گرايي است.  وي گفت: حضرت امام(ره)خصلتهاي فراوان و ارزنده اي  داشتند يكي از خصلتهايي كه به نظر من بارز و قابل توجه  است، ضابطه گرايي و مذموم بودن رابطه ها بود و بايد براي  همه مسئولان و دولتمردان و ملت شريفمان تمرين  ضابطه گرايي و بي اعتنايي به رابطه ها را به عنوان درسي  و خصلتي از خصلتهاي حضرت امام اعلام كنيم.  شريفي افزود: شايد يكي از دلايل تكرار و تاكيد جناب آقاي  خاتمي بر قانون گرايي، زنده كردن اين انديشه پاك حضرت  امام است كه به هيچ وجه زير بار رابطه ها نمي رفتند و خود و خانواده شان هم تا آخر بر اين خصلت استوار بودند،  بنابراين بايد همگي بنا را بر مذمت كردن وجود رابطه ها بگذاريم و تن به ادامه آنها ندهيم.  عضو هيات تحقيق و تفحص از جهاد سازندگي گفت: مهمترين  عامل تخلفات رسيدگي شده تاكنون در زمينه هاي گوشت و شيلات، تضييع حقوق مردم به دليل وجود رابطه ها بوده است  كه اين يكي از بلاياي مبتلا به جامعه ماست و اگر بخواهيم  عوامل تورم و گراني را در كشور دسته بندي كنيم در رديفهاي اول عوامل موءثر در گرانيها و فشار اقتصادي بر مردم همين وجود رابطه ها است.  وي گفت: من حاضرم در مصاحبه اي جداگانه خسارات هنگفت  تحميل شده بر مردم را به دليل وجود رابطه ها كه هم اكنون  هم وجود دارد و يكي از عوامل كاهش درآمد دولت است را اعلام و افشا كنم.  وي افزود: فرار از پرداخت ماليات و به جيب زدن سودهاي  نامشروع و كلان يكي از ثمرات كوچك وجود اين رابطه هاست و شگردي كه شيادان اقتصادي براي موفقيت خود در كارهاي  نامشروع اقتصادي به كار برده اند شركت دادن وابستگان  شخصيتهاي موجه كشور است كه با اين شگرد توانسته اند زبان  اين عزيزان را در برخورد با سوءاستفاده ها ببندند و من  به عنوان نماينده مردم اعلام مي كنم اي موجهين، اي كساني  كه مامن مردم بوده و هستيد قدري به اطرافيان خود توجه  داشته باشيد و ببينيد كه دارند زير سايه شماها چگونه با حقوق مردم بازي مي كنند. وي تصريح كرد: نجابت مردم را حمل بر بي اطلاعي آنها نكنيد و به خاطر رضاي خدا در رابطه ها تجديد نظر كنيد. 
