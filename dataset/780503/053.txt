 گروه شهرستانها: طرح ادغام سازمان خدمات درماني در تامين  اجتماعي يك ضايعه براي بيمه شدگان است و اين طرح در مدت  زمان كوتاهي سرمايه ها و اندوخته تلاشگران اين سازمان را برباد مي دهد.  به گزارش خبرنگار همشهري در تبريز دبير اجرايي خانه  كارگر آذربايجان شرقي در گردهمايي ماهانه شوراهاي اسلامي  كار با اشاره به اين كه توان مالي و معنوي تامين اجتماعي  متعلق به جمعيت عظيم كارگري است همچنين افزود: هرگونه  دخل و تصرف و اتخاذ تصميمهاي غيراصولي كه به ضرر كارگران  باشد گناهي بزرگ و نابخشودني است.  كريم صادق زاده در بخش ديگري از اظهاراتش افزود: چگونه  ممكن است سازمان تامين اجتماعي كه در حال حاضر و با امكانات موجود نتوانسته است به صورت ايده آل به  بيمه شدگان خود خدماتي ارائه دهد و با مشكلات بسياري در اين راه دست به گريبان است در يك لحظه هزاران نفر ديگر را به جمع بيمه شدگانش اضافه كند و مورد حمايت قرار دهد،  جامعه كارگري بايد در اين زمينه به وظيفه خطير خود خوب عمل كند.  دبير اجرايي خانه كارگر آذربايجان شرقي همچنين با انتقاد از صدور بخشنامه هاي متعدد سازمان تامين اجتماعي و نگراني بيمه شدگان از محدوديتهاي جديد اظهار داشت: اين  طور استنباط مي شود كه اين سازمان در صدد حذف قسمتي از تعهدات و وظايف خويش در قبال بيمه شدگان و بازنشستگان  است. 
