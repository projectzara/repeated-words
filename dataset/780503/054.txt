 بحران كوي دانشگاه، پس از توقيف روزنامه سلام آغاز شد،  اما اصل موضوع در اين دو هفته مورد غفلت واقع شد، آيا امروز دادگاه ويژه روحانيت با تبرئه موسوي خوئيني ها و سلام، به افكار عمومي پاسخ مثبت خواهد داد؟ گروه سياسي: دو هفته پيش در حالي كه حجت الاسلام نيازي  رئيس سازمان قضايي نيروهاي مسلح و دادرس پرونده قتل هاي  زنجيره اي خود را براي پاسخگويي به خبرنگاران درباره  يافته هاي تازه درباره عوامل قتل ها آماده كرده بود،  ماجراي تهاجم به كوي دانشگاه پيش آمد و مصاحبه آقاي  نيازي برگزار نشد.  در طول اين دو هفته، علاوه بر پرونده قتل هاي زنجيره اي،  مباحث مربوط به تغيير قانون انتخابات و قانون مطبوعات  نيز در حاشيه تحولات قرار گرفت. اصل موضوع توقيف روزنامه  سلام نيز كه سرآغاز بحران كوي دانشگاه بود مورد غفلت  واقع شد.  علاوه بر اينها، انتشار نامه فرماندهان سپاه در برخي  روزنامه ها و بازداشت غير منتظره كاظم شكري، مدير صفحات  داخلي روزنامه صبح امروز، بخش قابل توجهي از حجم  روزنامه ها را به خود اختصاص دادند. همه مسائلي كه از دو هفته پيش، پيش آمد، هنوز وجود دارد و در انتظار پاسخ  مقام ها و نهادهاي ذيربط است ; اما با پايان يافتن  eغائله آشوبهاي خياباني و افشاي عوامل آن و نيز كاهش  بحران كوي دانشگاه، زمان آن رسيده است كه به پرسشهاي  مذكور پاسخ مناسب داده شود.  پرسش هايي كه پيش از بحران كوي دانشگاه وجود داشت و پرسش هايي كه در خلال اين بحران پيش آمد، اكنون پيش روي  مسئولان قرار دارد و افكار عمومي همچنان در انتظار پاسخ  به آنهاست. اهم اين پرسش ها كه از جمع بندي ديدگاهها و اظهارنظرهاي فعالان سياسي، خوانندگان همشهري و كارشناسان  سياسي- حقوقي استخراج شده به شرح زير است. تحولات  ماههاي اخير نشان داده است كه طراحان آگاه و مجريان  ناآگاه اين برنامه ها در يك مسير واحد يعني ناتوان كردن  يا ناتوان نشان دادن دولت سيدمحمد خاتمي گام برداشته اند و اگر هر يك از آنها حل ناشده بماند مي تواند منجر به  بروز مشكل يا مشكلات جديد شود و به روند ايجاد آرامش و امنيت آسيب رساند. اهم پرسش ها و درخواست ها درباره  موضوعات ياد شده به شرح زير است:  1- اظهار نظر درباره پرونده قتل ها در خلال بحران كوي  دانشگاه دشوار بود، اما از اوايل هفته گذشته كه اوضاع  آرام شد، توجيهي براي ادامه سكوت مسئولان امنيتي و قضايي  اين پرونده وجود ندارد، چرا كسي سخن نمي گويد؟ 2- حدود تقريبي تخلف كساني كه راهپيمايي غيرقانوني  برگزار مي كنند با جرم كساني كه بي رحمانه و ددمنشانه  وارد كوي دانشگاه تهران شدند، براي حقوقدانان مشخص است،  نهادهاي مسئول نسبت به بررسي اين دو پرونده با چنين  تفكيك قابل فهمي چه كرده اند؟ 3- وقتي كه قانون درباره موضوعي ساكت است يا موادي از قانون با تفاسير متضاد مواجه مي شود، قاعده عقلي اين است  كه به اهل نظر مراجعه شود، چرا مسئولان بررسي پرونده  كاظم شكري به ديدگاههاي حقوقدانان و فقيهان كه در سه روز گذشته در مطبوعات منتشر شده است توجه نمي كنند؟ 4- در روزهاي اخير دست كم چهار روزنامه، نامه فرماندهان  سپاه را منتشر كردند و همزمان دو جرم عمده يعني افشاي  اسرار دولتي و تشويش اذهان عمومي را مرتكب شدند. توصيه  به تعطيلي نشريات امري مذموم است، اما چرا دستگاه قضايي،  با اين روزنامه ها همان رفتاري را نكرد كه با روزنامه  سلام كرد؟ 5- امروز حجت الاسلام موسوي خوئيني ها براي پاسخگويي به  اتهامي كمابيش مشابه مورد مندرج در پرسش بالا، به دادگاه  ويژه مطبوعات مي رود. آيا اين انتظار نامعقولي است كه  خوئيني ها و سلام به دلايل قانوني و عرفي علي القاعده  بايد تبرئه شوند؟ 6- طرح هاي تغيير قانون مطبوعات و قانون انتخابات مسائلي  در حوزه اختيارات نمايندگان مجلس است و ارتباط سازماني و مستقيمي با تحولات ياد شده ندارد; اما آيا وقت آن نرسيده  است كه نمايندگان مردم به افكار عمومي و آراءحقوقدانان  توجه بيشتري نشان دهند و وظيفه نمايندگي خود را در چارچوب حقوق ملت بيش از گذشته ايفا كنند؟ هفته آينده  نمايندگان مجلس از تعطيلات باز مي گردند و به كرسي وكالت  خود مي نشينند و زمان اين بذل عنايت فرا مي رسد. 
