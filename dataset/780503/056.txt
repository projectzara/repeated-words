 گروه سياسي: بعضي افراد و جريانات مي خواهند تحت پوشش  حمايت از دولت و رئيس جمهوري به مقاصد خود برسند.  آيت الله مهدوي كني دبير جامعه روحانيت مبارز تهران در مسجد امام خميني(ره)شهرك نصر با بيان اين مطلب گفت: من  هيچ وقت به دولت و رياست جمهوري جسارتي نكرده و نمي كنم  اما عده اي به نام آزادي و توسعه مي خواهند به مقدسات  اسلامي و انقلابي توهين كنند و حمايت از دولت را بهانه  كار خود قرار داده اند.  به گزارش ايرنا رئيس دانشگاه امام صادق(ع)با اشاره به  حوادث كوي دانشگاه افزود: البته در كوي دانشگاه عده اي  از دانشجويان اجتماع و اعتراضاتي داشتند كه قطع نظر از خصوصيات و عوامل محرك و كيفيت و زمان وقوع آن، برخوردهاي  ناهنجاري با آن شده كه مقام معظم رهبري آن را تقبيح  كردند و قطعا" هيچ انسان مسلمان و انقلابي به كارهايي كه  در آنجا واقع شد راضي نبوده و چون علل و عوامل آن تحت  بررسي مسئولين مي باشد ما فعلا" درباره آن اظهارنظري  نمي كنيم.  رئيس دانشگاه امام صادق(ع)با يادآوري نقش مهم حضرت  امام خميني(ره)در خنثي كردن حركتهاي ضداسلامي افزود:  امام با قدرت در برابر تمامي اين حركتها ايستاد و اگر امام نبود، انقلاب اسلامي ما هم مانند ساير انقلابهاي  دنيا و يا همانند انقلاب مشروطيت به انحراف كشيده مي شد. 
