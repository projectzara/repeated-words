   در هفته اول خردادماه شاهد كاهش ناگهاني دماي هواي تهران  بوده ايم، بدون آنكه ابري مشاهده شود و يا باراني باريده  باشد. درگذشته مواردي از اين دست چند بار در طول تابستان  اتفاق افتاده است، كه واقعا" با توجه به گرماي طاقت فرسا و آلودگي هواي تهران نعمت بزرگي است. اما هيچگاه توجه  كرده ايم كه چرا چنين مي شود؟ پاسخ آسان است، در چنين  مواردي ما شاهد نزول باران فراوان در شمال كشور هستيم كه  آثار پربركت خود را به صورت كاهش دما و يا خنكي هوا در تهران نشان مي دهد. اما متاسفانه اين دست بارندگي ها در شمال كشور هم بسيار كاهش يافته است و ديگر آن خط تقريبا"  دائمي ابر كه بر روي جنگل شمال گسترده شده بود بسيار كم  مشاهده مي شود و گوئي جنگل شمال ديگر نمي تواند همچون  آهن ربا ابرها را به خود جذب نمايد چرا كه وقتي به بهانه  احياء جنگل آن را پاك تراشي مي كنيم همچون كف دست، و وقتي روزانه صدها كاميون چوب(الوار)از آن خارج مي كنيم،  آيا جنگلي مي ماند تا ما توقع بارندگي داشته باشيم؟ وقتي جنگل نباشد، باران قابلي هم نخواهد بود، درياي خزر هم خواهد خشكيد، و وقتي باران نباشد، مخازن سدهاي كرج،  لار، لتيان و.. هم خالي خواهد ماند، آنگاه تهران ده -  پانزده ميليوني هم آب نخواهد داشت، و شهري كه آب نداشته  باشد مي ميرد. فاجعه از اين عظيم تر؟! نه يك شهر كوچك  بلكه يك ابرشهر چندين ميليوني؟ در حالي كه ميلياردها تومان هزينه مي كنيم كه در تهران  بوستان هائي را درست كنيم، چرا بايد اين بوستان عظيم  طبيعي را كه حتي يك ريال هم براي آن هزينه نكرده ايم و هر هفته آرامش بخش ميليونها انسان خسته از آلودگي هاي  صوتي و. مي باشد، اين چنين به نابودي بكشانيم؟ از بالاترين مقامات اجرائي كشور تا پائين ترين رده ها در روز درختكاري و يا هفته محيط زيست كلمات و جملات قصارو زيبا مي شنويم اما، عملا" چيزي مشاهده نمي كنيم. چرا مجبوريم عليرغم اخطارهاي مكرر مبني بر خطرناك بودن براي  محيط زيست بزرگراه تهران شمال را از اين مسير عبور دهيم؟ و در حالي كه با تعريض جاده هراز و تهران - علمده  مي توانيم نتيجه به مراتب بهتري بگيريم، چنان ظلمي به  خود و آيندگان مي كنيم كه بعدها كساني كه تاريخ مطالعه  مي كنند گمان كنند كه لابد اينها ايراني نبودند! لابد تحت اشغال بوده اند! چطور ممكن است كه صدها مقاله از كارشناسان محيط زيست از داخل و خارج در نشريات ما مبني بر خطرناك بودن نابودي جنگلهاي شمال درج شود، اما گوش شنوائي پيدا نشود؟ و همچنان اره هاي موتوري در جنگل هاي شمال كمر به نابودي هموطنانمان ببندند؟ بدون شك  با اين عملكرد، در كوتاه زماني مردم تهران مجبور خواهند شد كه بار سفر ببندند و ترك هميشگي ديار كنند. آنگاه  افسوس خوردن فايده اي نخواهد داشت كه چرا گذاشته اند عده اي منفعت طلب زندگي و آينده آنها را به يغما ببرند،  آنگاه ديگر بسيار دير است. بنابراين دلسوزان كشور و مسئولين محترم ! نمي گويم لطفا" بلكه مي گويم حتما" مسئله  را جدي بگيريد!  مرتضي مهربان 
