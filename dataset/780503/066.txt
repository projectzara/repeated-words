   گروه ورزشي 19 روز ديگر مسابقه هاي فوتبال دسته اول جام  آزادگان با حضور 14 تيم در فصل 78- 79 آغاز مي شود و اكثر تيمها در حال تدارك براي حضور در اين رقابت ها هستند. اكثر باشگاهها در آستانه آغاز جام آزادگان كه  پايه اصلي فوتبال كشور است در دوران آماده سازي هستند،  آخرين وضعيت تيم هاي دسته اولي ليگ كشور را با هم  مي خوانيم:  پيروزي سفر پيروزي به آلمان هنوز در پرده ابهام است. مسئولان  اين تيم تدارك يك بازي دوستانه با آرمينيا بيلفيلد را ديده اند و پروين معتقد است هزينه اين سفر به عنوان  پاداش ميان بازيكناني كه صاحبدو جام شده اند تقسيم شود اما اگر قرارداد ميان پيروزي و بيلفيلد لغو نشود اين تيم  مي بايست راهي آلمان شود. پيروزي با بكارگيري علي آذري،  محمدرضا طهماسبي، كورش برمك، پايان رافت، محمد برزگر و بهمن فريس تنها سه جاي خالي دارد. مربيان اين تيم دو جا براي عابدزاده و علي كريمي رزرو كرده اند و براي يك نفر ديگر عبدالله ويسي را مدنظر دارند.  نادر محمدخاني، جهانبخش جعفري، شهرام براتپوري و حميد مطهري از فهرست پيروزي خارج شده اند و اگر عبدي به  خداحافظي از فوتبال رضايت دهد يك جاي ديگر براي اين تيم  باز مي شود.  استقلال استقلال شب گذشته بدون مربي روسي اش سكوموروخوف به تهران  بازگشت.  سكوموروخوف بطور ناگهاني اعلام كرده كه 12 بازيكن فعلي  استقلال را نمي خواهد، كه گفته مي شود اكبرپور، چيني،  خرمگاه، نوازي، نوروزي، يحيوي، هاشم حيدري و.. در اين  فهرست هستند اگر اين مسئله قطعيت پيدا كند استقلال حداقل  نياز به ده بازيكن جديد دارد.  اين تيم براي بدست آوردن فرهاد مجيدي به دليل داشتن  رضايت نامه قطعي مشكلي ندارد ولي بايد مبلغي را به بهمن  واگذار كند و همچنين در آستانه بستن قرارداد با احمد مومن زاده مي باشد.  استقلال هرچه قدر به مومن زاده نزديك شده از همداني دور مي شود همداني به احتمال زياد ابتدا راهي تركيه مي شود و سپس به هلند مي رود تا در تمرينات يك باشگاه هلندي تست  شود.  استقلال با هادي طباطبايي، مهدوي، لطيفي، نيكبخت واحدي،  ارسطو محمدي، پيمان صاحبجمعي و افشين حاجي پور قرارداد رسمي امضاء كرده است.  پاس تيم فوتبال پاس هم امشب از آلمان بازمي گردد. بازيكنان  جديد پاس عبارتند از: فرشاد فلاحت زاده، حميد رستمي،  محمدرضا مهرانپور، غلامحسين دين محمدي، رامين محتشمي و شاهين بني احمد از اين تيم علي آذري، شاهين آورند، وحيد هاشميان و جلال بشرزاد جدا شده اند.  بهمن بهمن پس از شكست پنج بر صفر پيروزي نگاهها را به خود جلب كرده است. اين تيم به طور كلي دگرگون شده و از قديميها مدير روستا، سليماني، شريفي و يوسفي را در اختيار دارد و بازيكنان جديد و جوان اين تيم عبارتند از علي نوري، مهدي  واعظي، سلمان تاجدار، داريوش ميكائيلي، توفيق عامري،  مجيد صالح، شورشي و...  ... و ساير تيمها ابومسلم باز هم تيم جواني دارد و تنها درصدد جذب وحيد خداوردي و احمدرضا سهرابي از تهران است. چوكا حميد طالبي  را از برق تهران گرفته و سيامك فراهاني و مازيار ربيعي فر از استقلال رشت به اين تيم پيوسته اند.  ربيعي فر عضو تيم ملي اميد بود.  سپاهان پورمند و كمال حسيني را از ذوبآهن گرفته و ذوبآهن با يك بافت بومي با ناصر حجازي آماده مي شود.  فولاد اهواز بابگوويچ كروات در چالوس اردو زده و فجر سپاسي شيراز كه هاشم سلطاني را از ذوبآهن گرفته تمرينات  بدنسازي خود را در شهر دورود آغاز كرد. 
