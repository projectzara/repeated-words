   دو زن حكايتگر مقطعي از زندگي دختري به نام "فرشته نام  آور" است. در اين روايت او جوان مستعد، با پشتكار و مسئوليت پذيري است كه در انديشه رسيدن به يك زندگي بهتر،  از هيچ تلاشي فروگذار نمي كند اما جبرهايي كه از ناحيه  محيط پيرامونش بر او تحميل مي شود، نهايتا" از او انساني  شكست خورده مي سازد كه تمامي استعدادهاي بالقوه اش به  هدر رفته اند.  اولين مانع را در سر راه فرشته جوانك لمپني به نام "حسن  نجفي" فراهم مي سازد. او كه به قول خودش، خاطرخواه فرشته  شده است براي رسيدن به دختر مورد علاقه اش به هر خشونتي  متوسل مي شود. "حسن "نمادي از برتري جسماني مردان بر زنان است. اينكه چگونه يك مرد مي تواند با زور و قدرت،  حضور فيزيكي خود را بر يك زن غريبه تحميل كند و سايه  تهديدگرش را بر زندگي او بگستراند در اين ميان حتي  فرشته جسور و دانا نيز با ايده "گروه آپاچي "هايش از پس  سماجتهاي بيش از اندازه حسن برنمي آيد و نهايتا" در جريان يكي از خشونتهاي به عمل آمده از طرف حسن، بخش مهمي  از سرنوشت تلخ فرشته رقم مي خورد.  مشكلات فرشته اما تنها در كاستي هاي جسماني اش خلاصه  نمي شود. مرد ديگري كه در شكل گيري آينده فرشته نقش  تعيين كننده اي را ايفا مي كند پدر اوست. پدري متعلق به  يك ديدگاه كهنه و سنتي كه در آن مهمترين موءلفه تشخص،  آبروداري در نزد در و همسايه و آشنايان مي باشد. طبيعي  است كه با اين نوع نگرش به زندگي، اصلي ترين عامل  تعيين كننده صحت و سقم رفتارها نيز" حرف مردم "مي باشد.  به همين دليل از نظر اين پدر، فارغ از اينكه فرشته در مشكلات پيرامونش، علت يا معلول ماجراها بوده، به صرف  حضور او در اين وقايع، فرشته مقصر است و شايسته تنبيه  مي باشد بديهي است با اين تفكر، حضور يك دختر جوان مجرد همچون فرشته چيزي جز دردسر براي خانواده آبرودارش(!)به  همراه نخواهد داشت و لذا پدر نيز سعي مي كند دخترش را به  يك ازدواج مصلحتي مجبور سازد.  اما اصلي ترين و كليدي ترين شخصيتي كه در سر راه فرشته  قرار مي گيرد، شوهر او" احمد" است، مردي كه به دليل  تربيت خاص خانوادگي اش، سرشار از بدبيني و ناامني است.  احمد با اجراي شديدترين محدوديت ها در رابطه با فرشته،  او را از اصلي ترين نيازهاي انساني اش مانند حق تحصيل،  معاشرت، زندگي اجتماعي و در يك كلام پيشرفت محروم  مي سازد. احمد البته همسرش را بسيار دوست مي دارد ولي او را نه آزاد و رها بلكه همچون پرنده اي زيبا و خوش الحان  در قفس مي خواهد و در اين مسير خود را كاملا" هم محق  مي بيند. تلقي او از يك زندگي زناشويي، نه يك رابطه  متعادل بر پايه اشتراك و درك دو جانبه، بلكه سلطه و حكومت يك طرفه بر جسم و روح طرف مقابل است. فرشته براي  رهايي از اين زندان، حتي قوانين قضايي را نيز در تضاد با خود مي بيند. چرا كه دادسرا احمد را به دليل عدم اعتياد و دادن خرجي به همسرش، فردي شايسته مي داند و به  جنبه هاي معنوي زندگي آنها توجهي ندارد.  با وجود تمام نكات ياد شده، دو زن تنها در اندازه هاي  " شرحي بر ستمديدگي يكي از زنان جامعه ما" محدود نمي ماند،  چرا كه در بسياري از مشكلاتي كه فرشته با آن روبروست از جمله وقفه تحصيلي، عاشق مزاحم، خانواده ناهمگون با خود و همچنين ازدواج ناموفق و همسرآزار دهنده، امكان آن هست كه  همه اين درگيريها حال به شكل ديگر، در زندگي يك پسر جوان  نيز حضور داشته باشد. به همين دليل پيام اصلي فيلم دو زن،  مسخ هويت فردي در مواجهه با محدوديت هاي تحميلي از جانب شرايط عرضي و محيطي مي باشد جايي كه مي بينيم چگونه  تحليل هاي غير عقلاني و اهميت دادن بيش از اندازه به حرف  مردم، مي تواند زندگي را به يك جهنم واقعي تبديل كند و روح سبز زندگي را خراش بدهد.  با توجه به اهميت مضمون و پيام اجتماعي در فيلم دو زن،  ساختار تصويري فيلم نسبتا" ساده و بدون پيچيدگي اختيار شده تا آرايش هاي تصويري، اهميت انديشه هاي پس تصاوير را كمرنگ جلوه ندهد. ولي موسيقي فيلم بر خلاف تصاوير آن در بسياري از فصول مثل لحظات حضور حسن نجفي در داستان و يا صحنه ازدواج و.. بر فيلم سنگيني مي كند و به فرم بدوي  به بزرگنمايي بار احساسي اين لحظات مي پردازد. ساختار روايتي فيلم نيز بر پايه فلاش بك - رجعت به گذشته - استوار شده است تا تماشاگران فيلم از ابتدا بر پايان داستان  آگاهي داشته باشند و ذهن خود را به جاي درگيري بر عاقبت  داستان، بر چگونگي احوالات روزمره فرشته متمركز كنند. به  اين سياق، دو زن از يك ملودرام كلاسيك به وضوح فاصله  مي گيرد.  يكي از اصلي ترين جنبه هاي تحليلي دو زن، بررسي  شخصيت پردازي قهرمانان داستان است. چارچوب فيلم، برپايه  يك شخصيت اصلي و محوري - فرشته - و سه شخصيت فرعي ولي  تاثيرگذار- حسن، احمد، پدر فرشته - پايه ريزي شده است.  فارغ از مثبت بودن شخصيت زن داستان و منفي بودن مردهاي  داستان، نكته اصلي پرداخت چند وجهي شخصيت فرشته و پرداخت  يك بعدي شخصيت اين مردهاست فرشته در قامت يك "كاراكتر"  سينمايي داراي گرايش هاي متفاوت و گوناگوني است كه در گذر لحظات به تدريج بر بيننده آشكار مي شوند. مثلا" در فصول ابتدايي فيلم دانايي و پشتكار او مورد توجه قرار مي گيرند و سپس در برخورد با حسن، شجاعت او و نهايتا" در حوادث بعدي، واقعگرايي و عاطفه مادري او به تماشاگر ارائه مي شوند. اما به عنوان نمونه شخصيت حسن در كل زمان  فيلم تنها در يك عبارت "عاشق مزاحم "قابل تخليص است و حتي در صحنه دادگاه نيز نشاني از خانواده و يا دوستان  احتمالي او مشاهده نمي شود حسن در فيلم دو زن يك شخصيت  بي هويت و بي شناسنامه است و از اين رو حتي اگر نمونه هاي مشابه او را نيز به وفور در دنياي واقعيت  بتوانيم پيدا كنيم، اما در اين فيلم او غيرواقعي و تعريف  نشده به نظر مي رسد. شايد كمبود زمان را بتوان دليلي  براي عدم پردازش شخصيت حسن تصور كنيم، اما در رابطه با همسر فرشته يعني احمد ديگر اين بهانه قابل قبول نمي باشد.  شخصيت احمد تا زماني كه در قالب يك شوهر متعصب افراطي  قابل تعريف است نه تنها عجيب نمي نمايد بلكه كاملا" در ذهن بينندگان آشنا و قابل مصداق است. ولي عيبجويي هاي  بي شمار او در سكانسهايي مانند خواندن شعر سهراب سپهري  توسط فرشته و يا نرمش كردن او يا اشكال تراشي هايش بر سر خواندن حتي يك جلد كتاب توسط فرشته، ديگر شخصيت احمد را از محدوده يك مرد غيرتي افراطي فراتر برده و به يك بيمار پارانوئيد- بدبين - تبديل كرده است واضح است كه يك فرد بيمار هيچگاه يك شخصيت نرمال وچند وجهي محسوب نمي شود.  البته غرض اصلا" بيان اين نكته نيست كه مرداني به ستمگري  احمد اصلا" در جامعه ما وجود ندارند، كه چه بسا افراد به  مراتب سخت گيرتر، خشن تر از او نيز در اجتماع خويش  بيابيم. اما نكته در اينجاست كه احمد با اين پرداخت يك  بعدي به هيچ عنوان يك كاراكتر سينمايي به حساب نمي آيد،  بلكه يك تيپ شخصيتي است و يك تيپ، بدليل جلوه غيرواقعي و شعاري اش اصولا" نمي تواند تعميم بپذيرد. از اين رو برد پيام رساني فيلم را نيز محدود مي كند. حتي نگاه نمادين  كارگردان به كتابخواني، به منزله سمبل روشنفكري نيز كمي  بيش از اندازه مورد تاكيد قرار مي گيرد. با ديدن فيلم  اينگونه به نظر مي رسد كه روشنفكر فردي است داراي يك  كتابخانه رنگارنگ از كتابهاي مختلف در شاخه هاي متفاوت  علمي كه پاسخ همه سئوالاتش را از درون اين كتابها خواهد يافت. اما بايد بدانيم كه روشنفكر تنها يك كتابخانه دار و يا حتي يك كتابخوان حرفه اي نيست بلكه او بر اثر مطالعات فراوانش نحوه انديشيدن را آموخته است و به همين  سبب ساختار ذهني اش به فرم علمي شكل گرفته، از اين رو نيازي ندارد براي كوچكترين مساله اي به كتابهاي مرجع،  رجوع كند. پس مي بينيم كه حتي نگاه كارگردان به مفاهيم  مطروحه اش نيز كم عمق و اغراق آلود به نظر مي رسد.  اصولا" هر كجا كه تناقض بيش از اندازه خود را نمايان  سازد عنصر اغراق نيز خود را بيش از پيش به نمايش خواهد گذارد.  دو زن يك فيلم منتقد اجتماعي است كه بي شك بر مخاطب خود-  خواه موافق يا مخالف - تاثير مي گذارد.  جسارت فيلم در بيان گوشه هايي از مشكلات جامعه بانوان  ما و صراحت لهجه آن در اين راستا، شايسته تقدير است. اما اغراق موجود در دل لايه هاي فيلم غيرقابل انكار است. حال  دو توجيه براي رفع اين شبهه مي توان قائل شد: يا " كارگردان در بيان انديشه هايش جانب افراط را پيموده است " و يا اينكه "واقعيت به همين شدت و با همين اغراق در مجاورت ما حضور دارد" بي شك اين تماشاگران فيلم هستند كه از ميان اين دو گزينه، عبارت صحيح تر و واقعي تر را انتخاب خواهند كرد.  نيما استواري 
