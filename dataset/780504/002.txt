 همه لرزش دست و دلم  از آن بود كه عشق  پناهي گردد،  پروازي نه  گريزگاهي گردد.  آي عشق آي عشق  چهره آبي ات پيدا نيست  دو زن فيلمي جسور و زيباست، كه يكي از مهمترين مشكلات  زنان را بسيار زيبا به تصوير مي كشد. رودررويي زنان با جامعه، سنت و قانون كه متاسفانه درآنها نقش  حمايت كننده اي نمي بينيم. مساوات و برابري بين زن و مرد جمله زيبايي است اما در عمل چنين نيست و بايد بپذيريم كه بسياري از عقايد، نظرات و قوانين بايد دوباره  به آنها نظري انداخته شوند و تغيير كنند. آيا اين فيلم  يك فيلم تخيلي مربوط به زمان و مكاني جدا و دور از جامعه  ماست؟ نه، متاسفانه اين فيلم چنان با واقعيت پيرامون ما همخواني دارد كه اكثر مردم با ديدن آن ناخودآگاه به ياد چندين مورد از اتفاقات مشابه در پيرامونشان مي افتند.  فيلم را مي توان به چهار بخش تقسيم كرد: اول آشنايي ما با فرشته: دختري دانشجو، فعال، شاد، ممتاز در درس،  علاقه مند به مسائل سياسي روز و يك سري ويژگيهاي ديگر از قبيل آشنايي با زبان انگليسي، رانندگي كه در كل اين  امتيازات او را شاخص و نويد زندگي خوبي را براي او مي دهد.  دوم: ورود حسن(محمدرضا فروتن)در نقش جواني لات و عاشق  كه به صرف عاشقي اجازه هر كار و عملي را به خود مي دهد:  فحش، مزاحمت، تعقيب، تهديد و حتي اسيدپاشي. عشقي يك طرفه  كه در واقع او را تبديل به شخصي مي كند كه به گدايي عشق  آمده و از اين رو در هر مرتبه شكست مي خورد. تعقيب و گريزي كه از تهران تا اصفهان ادامه مي يابد تا سرانجام  در تصادفي حسن راهي زندان و فرشته وارد جريان جديد و ناخواسته اي مي شود.  سوم: ورود احمد(آتيلا پسياني)به داستان است. مردي شكاك  و پر از سوءظن. او در ابتدا با كمك به فرشته و خانواده اش در جريان درگيري و تصادف وارد زندگي فرشته  مي شود، سپس از او خواستگاري مي كند.  خواستگاري كه هيچ نشاني از تفاهم، آشنايي و هم فكري در بين آنها نمي بينيم. فرشته مخالفت مي كند حتي مخالفت  خود را در روز خواستگاري صريح بيان مي كند. ولي اصرار خانواده كه خود را مديون به احمد بابت كمك او مي دانند و از طرف ديگر به قول خودشان بي آبرويي و حرف مردم به خاطر تصادف و دادگاه و همينطور قول هاي مساعد احمد بابت پذيرش  هر خواسته فرشته، او را تسليم به ازدواج مي كند. ميلاني  چه زيبا سطحي بودن اين ازدواج را نشان مي دهد: تنها خريد طلا، سفره عقد و يك امضاء.  شخصيت و تيپ احمد بسيار آشناست: جواني موءدب، دوست  داشتني و روشنفكر در دوره قبل از ازدواج و يا نامزدي،  براي او تمام ايده ها و افكار همسر آينده اش خوب و دلپذير است. حتي ذوق و سليقه اش درست منطبق با خواسته هاي زنش است. هر نظر و خواسته او بدون هيچ فكري  قابل پذيرش است ولي اين افكار و اعمال درست تا هنگام  ازدواج است و پس از آن و يك شبه همه چيز تغيير مي كند.  مردناگهان خود را بر مسند پادشاهي و قدرت مي بيند. نظر و حرف، حرف اوست و متاسفانه جامعه، عرف و قانون از اين امر حمايت مي كندو حتي پشتوانه قانوني به آن مي دهد. از طرف  ديگر احمد داراي بدترين خصوصياتي است كه يك مرد مي تواند نسبت به زنش داشته باشد: سوءظن و شك. هر چيزي، هر صدايي،  تلفن و يا نگاهي براي او بزرگترين خطاها و انحرافات است.  به نظر او تمام اين افكار ومحدوديتها طبيعي و عادي است،  زيرا خود متوجه بيماري اش نمي شود. براي همين در فيلم  مي بينيم هر گونه حركت و اقدامي از طرف فرشته حتي براي  تفاهم و نزديكي با شوهرش، از طرف شوهر علامت ونشانه اي  مشكوك تلقي مي شود و راه هر گونه ارتباطي را مي بندد، كه  سرانجام نتيجه اي جز تباهي و نابودي ندارد.  چهارم: بازگشت حسن، رودررويي فرشته، حسن و احمد، درگيري  حسن و احمد و در آخر مرگ احمد و رها شدن فرشته و شروعي  نو، كه خود شايد از انجام آن خود را ناتوان مي بيند.  نكته جالب اين است كه ازدواج براي او شروع غم، اندوه،  نقطه پايان و مرگ شوهر رهايي، آزادي و نقطه شروعي دوباره  است امري كه درحالت عادي مي بايد بر عكس مي بود.  فيلم نقطه شروعي عادي و هموار ندارد و اين موضوع به  زيبايي آن مي افزايد. خاطرات دوست فرشته، رويا از شروع  آشنايي، ديدار مجدد با فرشته پس از سالها، ورود حسن،  تعقيب و گريز، ازدواج. در اين بين چند بار زمان به گذشته  و حال برمي گردد و اين جابه جايي كه بسيار درست انجام  گرفته آن را از يك فيلم با شروع و پايان مشخص متمايز و جدا مي كند.  يكي از نكات جالب فيلم اين است كه از يك طرف فرشته حق  انتخاب ندارد. اين جامعه است كه براي او انتخاب مي كند و هرگونه مقاومتي را در هم مي شكند و اين محدوديتها در زير پوشش كلماتي چون قانون، جامعه، سنت و كلماتي ديگر فرو مي رود و مجوز اجرا پيدا مي كنند.  حسن عاشقي است كه همه چيز را براي خود مي خواهد و هر شخص  و نظري مخالف خواسته خود را با تهديد و زور پاسخ مي دهد.  دنياي او از دنياي فرشته بسيار جداست، ولي او تنها خواسته خود را مجوز هر امري مي بيند، حتي تهديد و نابودي  فرشته. اين تهديد و زور در رسيدن به خواسته ها از طرف  مرد به زن در اينجا از جنبه فيزيكي و جسمي آن به نمايش  كشيده شده ولي از جنبه ديگر يعني فكري و روحي از طرف  احمد به فرشته تحميل مي شود. احمد تمام شكها و سوءظن هايش را طبيعي و عادي مي داند. چيزي كه حسن به نام  عشق به خود اجازه تحميل آن و احمد به نام همسر به خود حق  اجرا و دخالت مي دهد و زندگي به يك بازي يك طرفه تبديل  مي شود.  فرشته تنها دريافت كننده است. او بايد بپذيرد و عمل كند.  او در مقابل تهديدها و مزاحمتهاي حسن تنهاست، انگار در شهري خالي قدم مي زند.  خيابانها خالي و خلوت و همينطور در مقابل آزار و اذيتهاي روحي و رواني شوهرش هم تنهاست. براي او هيچ حقي  در نظر گرفته نشده، وقتي به پدر و مادر پناه مي برد،  تهديد مي كند كه به تهران مي رود و در خانه عمويش زندگي  مي كند، پدر مي گويد هيچ كجا نمي تواند برود چون شوهر مي تواند از او شكايت كند و او را برگرداند. وقتي به  دادگاه مراجعه مي كند در صحنه اي بسيار جالب، دادگاه  تنها مسائل مالي و مواردي مانند آن را دلايلي محكمه پسند مي داند. پول، نه شخصيت و شعور او را.  گويي شخصيت و شعور و زيرپا گذاشتن آن موضوعي نيست كه  قابل بررسي باشد و صرف زندگي و وظيفه شوهر تنها آوردن  غذا و پول به خانه و در مقابل هر كاري براي شوهر موجه  است. قاضي حتي زحمت نگاه كردن به چشمان گريان و صورت  رنجديده او را به خود نمي دهد. به چه دليل؟! كه جاي  سئوال بسياري دارد! در مجموع آنچه نتيجه مي گيريم آن  است كه ازدواج و يا بهتر بگوييم "بله اي "كه موقع عقد از طرف زن گفته مي شود برخلاف تمام داستانهاي عاشقانه، نه  يك شروع كه نقطه پايان آزادي و شروع اسارت است. مانند دستبندهاي غول چراغ جادو در علاءالدين كه نمي گذاشت غول  چراغ جادو از يك محدوده معين فراتر رود و هر آنچه صاحب چراغ مي گفت مي بايد به اجبار نه به اختيار به انجام  رساند.  ازدواج براي فرشته مرزي بود. در اين طرف قبل از ازدواج  او دختري آزاد و شاد و در آن طرف و پس از ازدواج او دختري غمگين، افسرده و به دور از تمام آرزوها بود. البته  نه اينكه تمام ازدواج ها سرانجامي اين چنيني خواهند داشت  و يا ازدواج امري تيره و تاريك است ميلاني با آوردن  روءيا و شوهرش و تفاهم آنها نقطه تقابلي براي ما گذاشته  است. ولي همينطور كه نمي توان زندگي خوب و مناسب را ناديده گرفت، همانطور هم نمي توان چشم به اين روي سكه  بست.  يكي از مهمترين عواملي كه فرشته را به اين مسير دايره  وار وكوچك كشاند چه بود؟ مي توان گفت عدم شناخت او از شوهرش. يك خواستگاري خشك و خالي، تعدادي قول و قرار بي ريشه و...  فرشته خود تصميم نگرفت تعداد زيادي از حوادث هم خارج از اراده او بود. يك اصل روان شناسي مي گويد: اگر شما تصميم  نگيريد، ديگران به جاي شما تصميم خواهند گرفت و مسلما"  نتيجه هميشه منطبق با خواسته و ميل شما نيست.  ازدواج" احمد" با فرشته چيزي جز طي يك مرحله از مراحل  زندگي اش نبود. كه بايد ازدواج كند و چون مرد است حق  دارد تمام خصوصيات و معيارهاي غلط خود را به زن ديكته  كند و زن تنها عروسك و يا ماشيني است كه بايد برنامه هاي  تحويلي را دريافت و بر طبق آن عمل كند. با اين تعريف ما به ياد يك آدم آهني مي افتيم كه تنها همان اعمالي را انجام مي دهد كه صاحب دستگاه مي خواهد و از انسان و انسانيت خبري نيست. احمد مي خواهد فرشته را مثل يك مجسمه  در هم شكند و اين بار او را همان طور كه مي خواهد دوباره  بسازد، كه نه جسم و ظاهر او را كه روح و شخصيتش را، اما فرشته مقاومت مي كند. فرشته مانند شاخه اي است كه شكل  گرفته و وقتي احمد مي خواهد او را بر طبق ميل خود خم كند و شكل بدهد، تنها در هم مي شكند. در فيلم "هامون "به  صحنه اي مشابه بر مي خوريم. هامون به زنش مي گويد: "تو مي خواهي من اوني باشم كه واقعا" تو مي خواهي من باشم؟ اگر اوني باشم كه تو مي خواهي، پس ديگه من، من نيست.  يعني من خودم نيست ". بله مساله اينجاست عدم پذيرش  خواسته ها و عقايد طرف مقابل به عنوان يك انسان. البته  اين موضوع براي هر دو طرف مساوي و يكسان است ولي از آنجا كه ما پذيرفته ايم كه ساده ترين راه انجام هر كاري زور است و در اين ارتباط زور در دست مردان است، كفه ترازو هم  به نفع آنها تغيير مي كند. اگر چه نتيجه چيزي نخواهد شد كه آن ها مي خواهند. به هر حال هميشه زور آتش را به زير خاكستر مي برد. براي همين ازدواج فرشته نه يك سرآغاز جديد كه نقطه پاياني است و به دنيا آمدن بچه نه يك  دنياي نو كه عامل تهديدكننده اي در دست شوهر است. در اينجا همه چيز از توازن و حالت طبيعي خود خارج است و براي اين است كه تمام روابط زشت، درهم و تاريك است. ما نه با حسن به عنوان عاشق و نه با احمد به عنوان شوهر رابطه واحساس نزديكي مي كنيم و حتي مرگ شوهر را بدون هيچ  تاثر و حتي با شادي و همدردي با فرشته مي پذيريم، كه  شايد تنها راه نجات او بود. ولي آيا به راستي او نجات  پيدا كرد؟ آيا اين شروعي نو و روشن براي او خواهد بود؟ ساده لوحانه خواهد بود اگر به سادگي بگوييم بله او هنوز جامعه را با برخي سنتها در پيش رو دارد.  مهرداد افشار 
