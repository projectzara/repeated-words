   مساله اجتماعي چيست؟(بخش پاياني) چشم انداز تعامل گرا چرا برخي افراد به انحراف جنايي رو مي آورند، حال آنكه  اكثريت وسيعي(از افراد)در جستجوي شيوه هاي قانوني  زندگي اند؟ يك كاركرد گرا خواهد گفت: افرادي كه ارزشهاي  اساسي جامعه را نپذيرند و آنهايي كه به واسطه تغيير اجتماعي از اصل خود بريده اند(Uprooted)احتمال بيشتري  وجود دارد كه مرتكب جنايت شوند. مجازات اينگونه افراد پس  از دستگيري شان، انگيزه هماهنگي را در همه افراد تقويت  مي كند. اما اين تبيين در فهم اينكه چرا فرد يا گروه  خاصي دچار انحراف مي شود به ما مدد نمي رساند.  يك نظريه پرداز تضادگرا، انحراف را نتيجه تضاد بر سردستيابي به قدرت و ثروت(در تعبير ماركسي)و يا تضاد بر سر ارزشها(در تعبير غيرماركسي)مي داند اما چگونه  است كه تضاد به رفتار انحرافي منجر مي شود؟ چرا برخي  گروهها كه با تضاد ارزشي مواجه مي شوند، در جهت مخالف  جامعه بزرگتر عمل مي كنند حال آنكه ديگر گروهها چنين  نيستند؟ به عنوان مثال چرا بعضي همجنس بازان، در انظار عمومي به همجنس بازي مي پردازند، حال آنكه ديگر همجنس بازان، همجنس بازي خود را پنهان مي سازند؟ به جرات  مي توان گفت كه هر دو گروه مي دانند كه ارزشهاي جنسي شان  با ارزشهاي جامعه بزرگتر در تضاد است. پس چه چيزي اين  تفاوت در رفتار را تبيين مي كند؟ چشم انداز تضادگرا از ارائه پاسخ مناسبي براي اينگونه سوءالات عاجز است.  چشم انداز تعامل گرا، تبييني پيشنهاد مي كند كه ما را به  سطح فردي رفتار نزديكتر مي سازد. تحقيق مبتني بر اين  چشم انداز، ناظر بر فرايندهايي است كه به موجبشان، افراد گوناگون جزيي از وضعيتي هستند كه جامعه بزرگتر آن را به  عنوان يك مساله اجتماعي تعريف مي كند. رويكرد تعامل گرا بر شيوه هايي تاكيد مي كند كه افراد، عملا" در مورد ارزشهاي گروهي كه بدان تعلق دارند اتخاذ مي كنند.  چشم انداز مذكور، همچنين كاوش مي كند كه چگونه گروههاي  مختلف، وضعيت خود را تعريف كرده و در اين تعريف، تعبيري  از زندگي ارائه مي دهند كه برخي ارزشها و رفتارها را ترويج و ديگر ارزشها و رفتارها را تضعيف مي كند.  يك ديدگاه اساسي در جامعه شناسي تعامل گرا از تحقيق  دبليو. اي. توماس(W. I. Thomas)و همكارانش در دهه هاي  نخستين اين قرن، سرچشمه مي گيرد. اين جامعه شناسان  پيشكسوت در مطالعه كلاسيك شان در مورد مسائل مهاجران  شهري رو به رشد و سريع التغيير شيكاگو به اين نتيجه  رسيدند كه برخي از گروههاي مهاجر لهستاني معتقدند كه  امرار معاش از طريق زدن بانكها، راحت تر از تامين معيشت  از طريق ساعات طولاني كار تحت شرايط خطرناك است.  جامعه شناسان مذكور روشن ساختند كه اين مهاجران جوان  بي سواد، اغلب نمي دانستند كه براي انجام يك سرقت  موفقيت آميز، چه مجال ناچيزي دارند. آنها وضعيت خودشان  را به شيوه خاصي تعريف كرده و بر اساس آن به عمل  پرداختند. به قول توماس وضعيت هايي كه مردم آنها را واقعي تلقي مي كنند در نهايت واقعي از آب درمي آيند.  بنابر اين از چشم انداز تعامل گرا، تعريف يك فرد يا گروه  از وضعيتشان در فهم اعمال آن گروه يا فرد از محوريت  برخوردار است.  ديگر رويه قديمي در تحقيق تعامل گرا، مربوط به چارلز هورتون كولي(Charles Horton Cooley)و جورج هربرت ميد (Mead eorgeHerbertي)ي بود. كولي، ميد و ديگران  دريافتند كه ما گرچه ارزشهاي اساسي و شيوه هاي رفتار را در اوايل زندگي خصوصا" در خانواده فرا مي گيريم، مع هذا در طي حياتمان در گروههايي از افراد شبيه خودمان معروف  به گروههاي همسالان، شركت مي كنيم. ما قسمت عمده هويتمان  را از گروههاي همسالان گرفته و بسياري از رفتارها و ارزشهايمان را از آن گروهها مي آموزيم. ما از رهگذر تعامل با اين گروهها،(كه تيم ها، گروههاي دوستانه،  جوانان و يا گروههاي كاري باشند)ممكن است عمل به  شيوه هايي را بياموزيم كه متفاوت از شيوه هايي باشد كه  والدين به ما آموخته اند. بنابر اين تعامل گرايان هنگام  مطالعه مسائل اجتماعي از قبيل جنايت بر شيوه هايي تاكيد مي كنند كه گروههاي جنايتكار با استفاده از آنها، اعضاي  جديد گرفته و هماهنگي با قواعد آن گروهها را بدانها مي آموزند.  برچسبزني: نگاهي تعامل گرايانه به انحراف  نظريه برچسبزني، موردي از كاربرد چشم انداز تعامل گرا است كه در مورد انواع خاص انحراف اجتماعي، تبييني ارائه  مي دهد. به عقيده نظريه پردازان برچسب زني، فردي كه به  عنوان منحرف برچسب مي خورد، بيشتر مصوف شناساننده جامعه  به كاربرنده آن برچسب است تا عمل يا فرد برچسب خورده. به  عنوان مثال برخي جوامع، همجنس بازي را بيش از ايالات  متحده مي پذيرند. به نظر نظريه پردازان برچسبزني، در جامعه آمريكا، گروهها و سازمانهايي از قبيل نهادهاي  مذهبي و نظامي وجود دارند كه از برچسب خوردن همجنس بازان  به عنوان منحرف سود مي برند. اعمال انحرافي نيز هميشه به  شيوه يكساني مورد قضاوت قرار نمي گيرند(به عنوان مثال،  مجازاتهاي زندان در مورد جنايتكاران سياهپوست، شديدتر از مجازاتهاي جنايتكاران - سفيدپوستي است كه جناياتشان مشابه  جنايات سياهپوستان است). به عقيده نظريه پردازان  برچسبزني اين تفاوت را بايد به شيوه توزيع قدرت در جامعه نسبت داد به طور خلاصه نظريه برچسبزني، منحرفين  و غير منحرفين را نه بر اساس آنچه افراد انجام مي دهند بلكه بر اساس چگونگي واكنش جامعه بدانچه انجام مي دهند متمايز مي كند.  برحسب ديدگاه نظريه پردازان برچسبزني، مسائل اجتماعي،  شرايطي هستند كه رفتارها يا وضعيت هاي خاصي، تحت آن  شرايط به عنوان مسائل اجتماعي تعريف مي شوند علت يك  مساله اجتماعي به طور ساده، آگاهي جامعه است به اينكه يك  رفتار يا وضعيت خاص وجود دارد. يك رفتار يا وضعيت، زماني  مساله اي اجتماعي مي شود كه كسي بتواند با كاربرد برچسب انحراف يا مساله بودن(Problematic)در مورد آن، به  طريقي از آن منتفع گردد. اين گونه برچسبزني به دو طريق،  جامعه را آسيب مي رساند: نخست اينكه گروهي به صورت  غيرعادلانه; بر ديگر گروهها، سيطره(سلطه)مي يابد.  (منحرفين به واسطه تبعيض، تعصب يا اعمال زور، تحت فشار قرار مي گيرند)، دوم اينكه افرادي كه به عنوان منحرف  برچسب مي خورند، ممكن است اين تعريف را در مورد خودشان  بپذيرند و اين برچسب احتمالا" تبديل به پيشگويي مي گردد كه خود فرد(فردي كه عملش مورد پيشگويي قرار مي گيرد)آن  را محقق مي سازد.(Fulfiliny Prophecy)- Self) بنابر اين شخصي كه به عنوان معتاد برچسب مي خورد، ممكن  است عناصر آنچه را كه عموما" شيوه زندگي يك معتاد تلقي  مي شود(همچون خودداري از معالجه يا اشتغال، پرداختن به  جنايت و غيره)بپذيرد. جامعه شناسان براي توضيح تمايل به  افزايش تعداد و تنوع اعمال انحرافي در راستاي تحكيم نقش  منحرف از اصطلاح انحراف ثانويه(Secondary deviance) استفاده مي كنند.  به عقيده نظريه پردازان برچسبزني، راه حل مسائل اجتماعي،  دگرگوني تعريف آن چيزي است كه انحراف تلقي مي شود.  (Rubington & Weinbery 1971)به نظر آنها، پذيرش تعداد بيشتري از اعمال و وضعيت ها به عنوان اعمال و وضعيتهاي  طبيعي، خود به خود، سبب قطع نظر از(بي توجهي به)اعمال  و وضعيتهاي انحرافي مي گردد.  امريكائيان زيادي، مصرف ماري جوانا را به رغم  جنايت زدايي از آن(decriminalized LtWereي)يك  مساله اجتماعي تلقي كرده اند در عين حال، تقبيح تمايل  به برچسب زدن توسط كساني كه مترصد سود بردن از اين عمل  هستند، شيوع برچسبزني را كاهش داده و موجب كم اهميت تر شدن برخي مسائل مي گردد به عنوان مثال، كمونيسم در دهه  1950 براي امريكاييان، موضوع بسيار مهمي بود. افراد زيادي از طريق به كار بردن برچسب" كمونيست "در مورد ديگران به قدرت و محبوبيت دست يافتند هنگامي كه معلوم  شد كه اين برچسب مورد سوءاستفاده قرار گرفته و ترس ناشي  از آن، ناموجه است، برچسب كمونيست از اهميت افتاد و در واقع مساله اجتماعي اثر ذاتي كمونيسم از ميان رفت. نظريه  برچسبزني، يكي از موارد فراوان كاربرد چشم انداز تعامل گرا به مسائل اجتماعي است. ديگر رويكرد متداول، بر فرايندهاي اجتماعي شدن كه در گروهها صورت مي گيرد تاكيد كرده و امكان اجتماعي شدن مجدد(Resocialization)از طريق تعامل گروهي(في المثل همچنانكه در گروههايي از قبيل الكلي هاي گمنام صورت مي گيرد)را مورد كندوكاو قرار مي دهد.  مفروضاتي درباره مسائل اجتماعي  جامعه شناسان صرفنظر از ديدگاهي كه دارند، داراي مفروضات  خاصي درباره چرايي و چگونگي رخ دادن امور هستند. اين  مفروضات(assumptions)يا قضايا(premises)، نقطه آغازي  براي مطالعه برخي مسائل بسيار بغرنج هستند. در اين قسمت،  چهار نمونه از مهمترين قضاياي جامعه شناختي، مورد بحث  قرار مي گيرند:  1- مسائل اجتماعي، تا حدودي، نتيجه اثرات غير مستقيم و غير منتظره الگوهاي پذيرفته شده رفتار هستند.  نمونه هاي متعددي در اين مورد وجود دارد. ] بعنوان [مثال  انفجار جمعيت(population explosion)را در نظر بگيريد.  در بسياري جوامع، داشتن بچه زياد در يك دوره طولاني،  داراي ارزش و اين ارزش نيز در آن دوره، يك ضرورت بوده  است، زيرا اكثر بچه ها در طفوليت مي مردند. امروزه،  بواسطه اصول و مراقبتهاي بهداشتي پيشرفته، بسياري كشورها داراي جمعيتي بيش از آنچه مي توانند بطور مناسب متكفل  شوند، مي باشند، به رغم شيوع سوءتغذيه شديد در كشورهاي  پرجمعيت، جمعيت بيش از موجودي غذاست. هواي سالم، مسكن  مناسب، آموزش، اشتغال و كيفيت زندگي، متاثر از آن(مساله  جمعيت)هستند در نتيجه، داشتن بچه هاي زياد كه قبلا" يك  ارزش اساسي بود، تبديل به يك مساله اجتماعي شده است.  علاوه بر مثال قبل استعمال حشره كشها(insecticides)را در نظر بگيريد. اين مواد شيميايي، قبلا" يك وسيله رفاهي  براي كشاورزان و مصرف كنندگان تلقي مي شد، زيرا حشرات را از بين مي برد و در نگهداري محصولات مفيد بود و كشاورزان  را به توليد غذاي بيشتر براي افراد بيشتر، با هزينه كمتر قادر مي ساخت. با وجود اين: بوم شناسان(ecologosts) نشان داده اند كه برخي حشره كشها موجب تباهي خاك شده،  گياهان را صدمه رسانيده و ممكن است براي افرادي كه  غذاهاي تهيه شده از آن گياهان را مي خورند مضر باشند.  بنابراين، حشره كشها، باعث مسائل جديدي شده اند. بدين  ترتيب، حشره كشها كه قبلا" ابداعي سودمند تلقي مي شدند موجب مسائل جديد و غير منتظره اي شده اند.  اين مثالها به خوبي نشان مي دهند كه چگونه برخي از مسائل  اجتماعي(نه به واسطه كردارهاي بد، افراد بد يا اقبال بد بلكه به مثابه پيامدهاي ناخواسته شيوه هاي پذيرفته شده  انجام امور)بويژه زماني كه در پرتو دگرگوني هاي  تكنولوژيكي جديد نگريسته شوند سربر مي آورند هر چند بسياري مذاهب و فلسفه ها برآنند كه وضعيتهايي همچون  جنايت و فقر، از ضعف اخلاقي و بد سرشتي بشر ناشي مي شوند ] [اما اين تبيين، ديگر، وافي به مقصود نيست.  برخي مسائل اجتماعي، به هيچ وجه معلول افراد داراي اغراض  شرارت آميز نيستند بلكه مي توانند ناشي از اعمال  خيرخواهانه باشند.  چرا افراد خيرخواه(intentioned people- well)غالبا"  اينچنين سبب ايجاد مسائل اجتماعي شده يا بطور غير مستقيم  سبب ايجاد چنين مسائلي توسط ديگران مي گردند؟ قضيه دوم،  جواب اين سئوال را دربردارد؟ 2- يك فرهنگ يا ساخت اجتماعي خاص، بيشتر افراد را به  همنوايي وامي دارد ولي در عين حال مي تواند موجب انحراف  برخي ] افراد [هم بشود.  اين قضيه را مي توان با نظري برحقوق مالكيت كه عنصر عمده اي در ساخت اجتماعي ايالات متحده است، روشن ساخت.  منظور ] ما از [مالكيت مالكيت زمين، پول يا ديگر كالاهاي  مشروع است. به عقيده ما، مالكيت كه حق حفظ يا واگذاري  دارايي را به ما مي دهد درمعرض برخي محدوديت هاي معين  اجتماعي قرار دارد. طرق گوناگون تحصيل دارايي(همچون  كاركردن براي بدست آوردن پول، خريد ماشين از يك دلال،  كاشتن سبزيجات در زمين شخصي خود، نوشتن كتاب و بدست  آوردن حق تاليف آن و غيره)از نظر اجتماعي پذيرفته شده،  هستند. ] در [مقابل ديگر شيوه هاي تحصيل مال همچون دزدي  يا كلاهبرداري، شيوه هاي انحرافي تلقي مي شوند.  بيشتر امريكائيان با الگوهاي رايج مربوط به حقوق مالكيت،  همنوايي دارند. آنها گاهي اوقات ممكن است(با يك تقلب جزئي، يا كش رفتن ناگهاني چيزي از فردي كه در كنارشان  است)قوانين را زيرپا بگذارند، اما نه به حدي كه جامعه  تحمل نكند. يك نفر حقوق بگير معمولي، مي خواهد صاحب خانه اي شود، تمايل دارد كه يك شغل دائمي داشته باشد و سرمايه اش را به رهن بگذارد و پس از خريدن ] خانه [هم  مدعي حق بازسازي، بزرگ كردن يا فروختن خانه اش است.  به هر حال برخي افراد، قادر يا مايل به تحصيل دارايي با استفاده از وسايل مورد قبول جامعه نيستند. آنها ممكن است  قادر به يافتن شغلي با حقوق مناسب نباشند يا ممكن است  داراي بچه هاي زياد، صورتحسابهاي پزشكي ] بالا با مبلغ  [كلان خرجهاي نامعقول و يا هزينه هاي ديگري كه  دريافتهايشان را ببلعد باشند اين افراد ممكن است براي  به دست آوردن پول و مال به وسايل انحرافي متوسل شوند. از ] اين رو، جامعه [امريكا داراي دزد مشتري نما، مختلس،  دزدشبرو، جيببرو سارق مسلح(كه همگي از هنجارهاي فرهنگي  منحرف شده اند و در عين حال، همگي از يك جهت، توسط الگوهاي فرهنگي ايجاد شده اند)است.  ذكر اين نكته حائز اهميت است كه در يك جامعه، رفتاري كه  از نظر يك گروه انحراف تلقي مي شود، ممكن است مورد پذيرش  يا حداقل تسامح گروه ديگر قرار گيرد. آنچه را كه تاجران  طبقه متوسط، دزدي مي دانند، ممكن است به نزد بچه هاي طبقه پايين، كه استدلال مي كنند بيش از تاجران  به آن ] چيز كه به سرقت [رفته نياز دارند، برداشتن  (taking)باشد. اين، ما را به قضيه سوم رهنمون مي شود.  3- هر جامعه، مركب از دسته هاي گوناگون افرادي است كه از لحاظ درآمد، تحصيلات و شغل همانند هستند اين گروههاي  گوناگون، قشرها يا لايه ها را تشكيل مي دهند، افراد قشرهاي مختلف، مسائل يكسان را به نحو متفاوتي تجربه كرده  و بنابراين احتمالا" آنها را به نحو متفاوتي ادراك  مي كنند.  نگرش افراد(attitude)از خاستگاه، تحصيلات، درآمد، شغل  و تجربه شخصي شان، اثر مي پذيرد باتوجه به اينكه يك شخص  ممكن است داراي بيش از يك موقعيت(position)در جامعه  باشد(مثلا" يك قاضي كاتوليك از طبقه متوسط يا يك مدير پروتستان از طبقه بالا); نگرشها به ندرت توسط يك عامل  واحد تعيين مي شوند احتمالا" شخصي كه سالانه بيش از صدهزار دلار درآمد دارد و در يك حومه offluent مرفه) (suburb زندگي مي كند، نسبت به مشكلات زندگي در يك محله  فقيرنشين(ghetto)، به نحوي متفاوت واكنش نشان مي دهد.  از طرف ديگر، رئيس يك شركت كه يهودي است، ممكن است در مورد اسرائيل، همان نظرات را داشته باشد كه يك منشي  يهودي دارد.  نگرش خود نسبت به يك مساله اجتماعي خاص ممكن است به  هنگام تحركش از يك پايگاه اجتماعي به پايگاه اجتماعي  ديگر دچار تغيير شود. بعنوان مثال، دبليو. آي. توماس  (thomas. I. W)و فلورين زنانيكي(Florian znanieci)در مطالعه شان درباره لهستاني ها در شيكاگو(به سال 1922) خاطرنشان ساختند كه بيشتر ساكنان شيكاگو، لهستاني ها را (كه بيشتر مهاجراني بودند كه مبلغ كمي به آنها پرداخت  مي شد)تهديدي براي قانون، نظم و اخلاق طبقه متوسط قلمداد مي كردند زيرا لهستاني ها داراي ميزان هاي  فوق العاده بالاي جرم و جنايت بودند. بعدها وقتي كه  لهستاني ها به شغل هاي داراي درآمد مناسب، خانه هايي در حومه شهر و احترام اجتماعي دست يافتند، آنها نيز به نوبه  خود، با سياهان فقيري كه در همان محله هاي فقيرنشين،  جايگزين لهستاني ها شده بودند، خصومت ورزيدند. اين امر در مورد ديگر گروههاي قومي(ايتاليائيها، ايرلنديها و روسها)نيز اتفاق افتاد. برخي از اعضاء اين گروهها، نسبت  به سياهان و اسپانيائي هاي ساكن محلات فقيرنشين واكنش  نشان دادند، هر چند قبلا" پروتستانهاي انگليسي زبان به  آنها و والدينشان واكنش نشان داده ] بودند نه [اسپانيائيها.  بنابراين براي ارزيابي نگرش هاي افراد نسبت به مسائل  اجتماعي، بايد خاستگاه اجتماعي و تجربه هاي قبلي شان را در نظر گرفت. اين عوامل نه تنها فهم افراد از يك مساله  اجتماعي خاص بلكه راه حلهاي پيشنهادي شان را هم تحت  تاثير قرار مي دهد. اين، ما را به چهارمين قضيه عمده  رهنمون مي شود.  4- افراد قشرهاي اجتماعي گوناگون، راه حلهاي گوناگوني را براي مسائل اجتماعي پيشنهاد مي كنند. با توجه به اينكه  راه حلهاي افراد معمولا" ناظر بر منافع و ارزشهاي آنان  است، دستيابي به توافق در مورد راه حل يك مساله معين يا نحوه اعمال راه حلهاي مورد توافق، غالبا" دشوار است.  وضعيت هاي عمومي زيادي را مي توان براي روشن ساختن اين  قضيه به كاربرد. خانه سازي پيشرفته براي فقرا را در نظر بگيريد. فقرا خودشان معمولا" با كمكهاي دولتي و پراكندگي  خانه هاي دولتي در همسايگي طبقه متوسط، موافق هستند.  ساكنان آن محله ها كه از جنايت زياد، مالياتهاي جديد و پايين آمدن ارزش ملكشان در هراسند، مايل به طرفداري از سرمايه گذاري خصوصي و بازسازي مناطق فقيرنشين هستند.  همچنين گروههاي اقليت غالبا" متقاضي ورود بي قيد و شرط (يعني بدون توجه به ارزيابي هاي علمي)به دانشگاه به  مثابه وسيله اي براي ارتقاي پايگاه اجتماعي شان هستند.  از طرف ديگر، روءساي مراكز علمي همواره معتقدند كه  دانشجويان گروه اقليت بايد با رعايت همان معيارهايي كه  ديگر افراد رعايت مي كنند، به هدف مذكور(ورود به  دانشگاه)دست يابند.  گاهي اوقات، يك گروه ممكن است حتي ترجيح دهد كه برخي  مسائل حل نشوند چرا كه اعضاي آن گروه، از وجود آن مسائل  منتفع مي گردند. بعنوان مثال، بسياري صاحبخانه ها از كمبود خانه در ميان فقرا و طبقه متوسط سود مي برند زيرا كمبود خانه آنها را به تحميل اجاره هاي سنگين بدون فراهم  آوردن امكانات لازم قادر مي گرداند.  اين چهار قضيه، تلويحا" بيانگر دو نكته مهم هستند. نخست  اينكه هر ساخت اجتماعي مي تواند سبب پيدايش مسائل  اجتماعي شده و از اين طريق نيز، اشكال جديدي از انحراف  را پديد آورد دوم اينكه، نگرشها، رفتارها و ادراك افراد عمدتا" از پايگاه اجتماعي شان اثر مي پذيرد. بنابراين  خاستگاه و محيط اجتماعي گروههاي موردنظر، عاملي مهم در ايجاد و نيز حل مسائل اجتماعي است.  برگرفته از كتاب: مساله اجتماعي  ترجمه: علي موسي نژاد 
