 روزنامه حشرات الارض     در سال 1326 هـ. ق(1287 ه-. ش)، در 18 صفر اولين شماره  روزنامه فكاهي - مصور انتقادي حشرات الارض در تبريز منتشر گرديد. ناشر آن حاج ميرزا آقا بلوري بود كه پس از تعطيل  روزنامه آذربايجان(كه خود وي آن را پيش از حشرات الارض  در تبريز منتشر مي كرد)در شوال 1325 ق. دست به انتشار آن زد. جمعا" پانزده شماره از اين روزنامه هفتگي منتشر شد، كه آخرين شماره آن در 21 محرم 1329ق. به چاپ رسيد و بين شماره سيزده و چهارده آن در حدود سه سال تعطيل بود.  در اين روزنامه نيز مطالب سياسي و اجتماعي و انتقادي از قول يك راوي به نام "غفار وكيل "ارائه مي شود كه اين شخص  يكي از آن ديوانه نماهاي درواقع عاقلي بود كه در تبريز مي زيست و به عنوان سمبل روزنامه انتخاب شده بود. نقاش  روزنامه، همان نقاش روزنامه آذربايجان يعني حسن محمدزاده  بود.  در صفحه اول روزنامه(كه با جلد در چهار صفحه چاپ مي شد) بالاي صفحه نوشته مي شد:  " حشرات الارض "روزنامه ايست مصور و مقيد كه در سياسي  عالم حيوانات سخن مي گويد ماهي غيراز ايام هفته عجالتا"  چهار نسخه طبع خواهد شد...  مطلبي از شماره سيزدهم كه به تعطيلي سه ساله اين  روزنامه انجاميد در زير آورده مي شود كه درواقع توضيحي  است براي كاريكاتور بالا:  " سيزده " بله، حالا بعضي ها پيروي آبا و اجداد خود را ترك كرده،  هر روز يك كار تازه درمي آورند.  مثلا" بنده از قديم الايام از پدر و برادر و خاله و مادر و عمه و عمو و جد و جده و از همه همسايگان و دوست و آشنا و پيران سالخورده و مردان جهانديده شنيده و به دلايل  علميه و لميه و رمليه و مسائل حكميه و طبيه و فلسفيه و اثرات فلكيه و شمسيه و قمريه و نجميه و مباحث بسطاميه و شطاحيه و سوفسطائيه ثابت و مبرهن گرديده كه:  هميشه سيزده نحس مي شود(حتي لفظ سيزده، مثلا" به كرات  ديده شده كه در شماره عدد سيزده بدرج مي افتد)خصوصا"  امروزها كه نحس اندر نحس است و بنده هم كه نمي توانم  اعتقاد آبا و اجداد خود را ترك نمايم، پس در اين نمره  سيزده قفل بر دهن و مهر بر لب زده و خون خورده خاموش شدم.  " غفار وكيل " كاريكاتورها از آرشيو حميد ساهر تهيه كننده: روءيا زارع 
