 دادگاه مدير مسئول روزنامه سلام تشكيل شد * حميدرضا ترقي عضو جمعيت موءتلفه در زمان طرح شكايت خود،  موسوي خوئيني ها و سلام را به زمينه چيني آشوبهاي اخير و نفوذ بيگانگان به مطبوعات متهم كرد. قاضي اين بخش از سخنان ترقي را قطع كرد و به وي تذكر داد: بجاي ارائه  تحليل، موارد شكايت خود را بگوييد گروه اجتماعي: دادگاه رسيدگي به اتهامات حجت الاسلام  والمسلمين موسوي خوئيني ها مدير مسئول روزنامه سلام صبح  ديروز در محل دادگاه ويژه روحانيت برگزار شد.  به گزارش خبرنگار همشهري در اين دادگاه كه بصورت علني و با حضور هيات منصفه منتخب دادگاه برگزار شد سه شكايت  استاندار سابق اردبيل، 7 نفر از نمايندگان مجلس و مدعي العموم مطرح و رسيدگي شد.  در اين دادگاه حجج اسلام پورمحمدي، دعاگو، حسينيان،  صديقي، نواب، مسيح مهاجري، شبيري و محمدي عراقي به عنوان  اعضاي هيات منصفه وحجت الاسلام نكونام بعنوان دادستان و حجت الاسلام سليمي بعنوان رئيس دادگاه حضور داشتند.  در ابتداي اين دادگاه نكونام بعنوان دادستان در خصوص  شكايت استاندار سابق اردبيل گفت: روزنامه سلام در تاريخ  9/5/76 گزارشي در تحليل انتخابات رياست جمهوري در اردبيل  به چاپ رسانيده كه در آن اقدام به هتك حيثيت و نشر اكاذيب نموده است و مطابق ماده 698 قانون مجازات اسلامي  خواستار محكوميت مدير مسئول روزنامه سلام هستم.  سپس احمدي نژاد استاندار سابق اردبيل در ارتباط با شكايت  خود گفت: در مقاله روزنامه سلام 21 مورد افترا و توهين و نشر اكاذيب انجام گرفته است. وي در مورد اتهامات گفت: در اين مقاله نوشته شده است استان اردبيل پس از تشكيل داراي  سوءمديريت در اكثر دستگاهها بوده و همچنين نوشته است  چهره مديران اين استان يكدست و وابسته به يك جناح خاص  است و همچنين نوشته برخي مديران كاركنان را وادار كرده اند در دفاع از يك كانديداي خاص طومار امضا كنند.  همچنين نوشته دادن وعده و وعيد رنگي و بي پايه به مردم  در صورتي كه به يك كانديدا راي دهند وي اين موارد را از مصاديق تهمت، افترا و نشر اكاذيب دانست. موسوي خوئيني ها در دفاعيه خود گفت: بعد از چاپ اين گزارش جوابيه اي به  روزنامه ارسال شد كه منتشر گرديد، اما با اين حال آقاي  احمدي نژاد با عنوان شاكي خصوصي شكايت كرده اند اما نفرمودند در كجاي اين گزارش به ايشان توهين شده است. در اين گزارش آمده است: "برخي از مديران استان "آيا ايشان  وكيل مديران هستند كه به طرفيت از آنها شكايت كرده اند؟ در ضمن در هيچكدام از موارد اين گزارش نامي از ايشان يا استاندار قيد نشده است.  وي افزود: در مورد سوءمديريت هم امام جمعه محترم اردبيل  در جلسه 23/5/76 همين انتقادات را مطرح  كرده اند.  خوئيني ها افزود: كيست كه نداند آقاي احمدي نژاد طرفدار يك جناح است بنده هم طرفدار جناح ديگري هستم اگر بگويند كسي طرفدار يك جناح است اين توهين و افتراست؟ بعد از اين پرونده شكايت نامه 7 تن از نمايندگان مجلس  (ترقي، درويش زاده، موسوي خدابنده، ميرخليلي، زادسر،  اخوان بي طرف و وحيد دستجردي)در ارتباط با چاپ نامه  سعيد اسلامي در روزنامه سلام مطرح شد.  بعد از توضيحات دادستان، ترقي نماينده مشهد به نمايندگي  از بقيه نمايندگان شكايت را مطرح كرد، وي با طرفداري از طرح اصلاحيه قانون مطبوعات گفت: نمايندگان ديدند كه  تعداد زيادي از افراد ضدانقلاب و سلطنت طلب به درون  مطبوعات وارد و يا دعوت شدند و با قانون فعلي نمي توان  جلوي اين هجمه ها را گرفت. طرح را تهيه كردند و روزنامه  سلام در يك حركت زشت و بدور از اخلاق با چاپ نامه سعيد اسلامي كه همه مي دانند چگونه شخصي است، به نمايندگان  مجلس توهين كردند و در صدد القاي اين امر برآمد كه طرح  فوق در راستاي سياست سعيد اسلامي بوده است و نمايندگان  در صدد اجراي منويات سعيد اسلامي هستند.  وي اين امر را اخلال در مباني نظام و انقلاب دانست و گفت:  سلام مي خواسته است جلوي نفوذ اجانب به مطبوعات باز بماند.  وي سلام را به تحريك دانشجوها متهم كرد و گفت: رابطه چاپ  نامه سعيد اسلامي با آشوبهاي اخير را نمي توان انكار كرد.  رئيس دادگاه در اواسط سخنان ترقي به وي تذكر داد كه بجاي  ارائه تحليل موارد شكايت را بگويد.  سپس خوئيني ها در دفاع از خود گفت: من بعنوان متهم بايد به موارد كيفرخواست جواب دهم و از پاسخ به شعارها خودداري مي كنم.  وي افزود: شكات اعلام كرده اند كه چاپ اين نامه توهين به  آنان بوده و خواستار مجازات بنده به استناد مواد 609 و 698 قانون مجازات اسلامي شده اند در اين قوانين مصاديق  توهين و فحاشي را استفاده از الفاظ ركيك دانسته كه  هيچكدام از اين مصاديق در روزنامه اتفاق نيفتاده است. از سوي ديگر دادستان محترم گفته اند كه اين مطلب از مصاديق  نشر اكاذيب به قصد اضرار به غير است. اول بايد ديد كه  اين مطلب اكاذيب هستند كه ما آنرا نشر داده ايم يا نه.  وي در توضيح اين امر گفت: در دادنامه ديگري گفته شده است  كه اين نامه خيلي محرمانه بوده است كه ما چاپ كرديم و از سوي ديگر چاپ همين نامه را از مصاديق نشر اكاذيب دانسته اند چطور اين دو همزمان امكان دارد اگر نامه اي  بوده كه مي گويند محرمانه است كه ديگر اكاذيب نيست.  وي در مورد اينكه اين نامه چرا منتشر شده است گفت: ما مي خواستيم به نمايندگان بفهمانيم كه آنچه در مجلس قرار است انجام شود آن چيزي است كه سعيد اسلامي مي خواسته و اگر اسلامي جاسوس بوده و در خدمت بيگانه بوده و سعي  داشته به نظام اسلامي ضربه بزند اين چنين آدمي اعلام  كرده كه قانون فعلي مطبوعات به نفع نظام نيست و بايد در قالب يك طرح يا لايحه تغيير پيدا كند و اين همان چيزي  است كه در نامه آمده و به قصد بيداركردن نمايندگان با بلندترين فرياد ممكن اين راگفتيم كه محدود كردن مطبوعات  به ضرر نظام است و حداكثر آزاديهاي مشروع باعث تحكيم  نظام است. وي افزود: ما هشداري داديم كه چنين عنصر مشكوكي  نمي تواند خيرخواه نظام باشد.  آخرين پرونده مطرح شده شكايت مدعي العموم در ارتباط با چاپ نامه خيلي محرمانه وزارت اطلاعات بود. نكونام  دادستان ويژه روحانيت در اين باره گفت: علي رغم استرداد شكايت وزارت اطلاعات اين يك جرم عمومي است كه در 5 مورد انتشار سند داراي طبقه بندي خيلي محرمانه، انتخاب تيتر خلاف واقع و حذف صدر و ذيل نامه، درج نامه براي اثرگذاري،  پنهان كردن نامه و توضيحات غيرموجه مدير مسئول، بزه  ارتكابي محرز است و خواستار مجازات متهم مي باشد.  موسوي خوئيني ها در دفاع گفت: در ماده 4 قانون مجازات و انتشار اسناد محرمانه آمده است: تعقيب كيفري هر يك از جرايم مذكور در موارد فوق موكول به شكايت وزارتخانه،  سازمان و موسسه مربوطه است. با توجه به اين ماده چون  وزارت اطلاعات شكايت خود را پس گرفته است، قابليت طرح  ندارد.  مدير مسئول روزنامه سلام در ادامه گفت: بر فرض صحت شكايت  اعلام مي كنم كه اين سند محرمانه نبوده است و فاقد مهر محرمانه در صدر و ذيل نامه است و دادستان محترم احتمال  نمي دهند دليل پس گيري شكايت اين بوده كه اين سند مهر محرمانه نداشته است. در ضمن تاكنون اين نامه از طرف  وزارت اطلاعات ارائه نشده است كه بدانيم آيا محرمانه است  يا نه.  وي افزود: براساس آئين نامه دولت تمام اسناد طبقه بندي  شده بايد در صدر و ذيل تمام صفحات آن مهر محرمانه باشد و اينكه گفته مي شود حرف "خ "در نامه دليل خيلي محرمانه  بودن است درست نيست آيا وزارت اطلاعات با حروف اسناد را طبقه بندي مي كند؟ خوئيني ها در مورد 5 اتهام دادستان گفت: همانطور كه گفتم  نامه محرمانه نبوده است در مورد حذف صدر و ذيل نامه هم  اعلام كنند كه چه بوده كه ما حذف كرديم و آيا اساسا حذف  كردن بخشي از يك نامه آنهم در روزنامه جرم است؟ مگر مطبوعات هر آنچه كه بدستشان مي رسد كامل چاپ مي كنند؟ وي در مورد اعتراف به چاپ نامه براي اثرگذاري گفت: بديهي  است كه ما مي خواستيم به نمايندگان بگوييم بهوش باشيد كه  سعيد اسلامي هم خواستار تغيير قانون مطبوعات بوده است و بدانيد در افكار پليد چنين فردي خيري براي نظام نيست.  مدير مسئول سلام در مورد انتخاب تيتر گفت: تيتر برمي گردد به برداشت فردي از يك مطلب و برداشت بنده اين  بوده كه آن تيتر مناسب است اگر دادستان محترم تيتر را نمي پسندد اين جرم نيست.  وي در مورد پنهان كردن نامه گفت: پنهان كردن نامه چه  نفعي براي من دارد كه آنرا پنهان كنم و اگر نامه بود مي توانستم اثبات كنم كه نامه مهر محرمانه ندارد در صورتي هم كه پنهان كنيم اصل سند در وزارت اطلاعات موجود است و مي تواند ارائه شود.  خوئيني ها در مورد انتساب نامه به سعيد اسلامي گفت: نامه  امضاي سعيد اسلامي را داشت و اگر اين طور هم نبوده ما سندي را جعل نكرديم چون سند دست ما نبوده كه جعل كنيم.  گفته اند نامه مربوط به حوزه مشاوران است سعيد اسلامي  بعد از اينكه از معاونت امنيتي كنار گذاشته مي شود به  حوزه معاونت بررسي مي رود كه در آنجا بخشي مربوط به  بررسي مطبوعات است.  پس از دفاعيات خوئيني ها ختم دادرسي اعلام شد و رئيس  دادگاه اعلام كرد بعد از راي هيات منصفه در زمان قانوني  انشاء راي مي كند.  در حاشيه دادگاه "سلام " * در دادگاه مديرمسئول روزنامه سلام دادستان خواستار اجراي حكم تعليقي عليه روزنامه سلام شد. اين حكم در سال  72 صادر شده است و مدت اعتبار آن 5 سال است. خوئيني ها با استناد به قانون مجازات اسلامي گفت چون تاريخ اجرا تعليق 5 ساله بوده اين مدت سر آمده است و بر اساس قانون  اگر در طي اين 5 سال جرمي براي بنده اثبات مي شد حكم  تعليق اجرا مي شد پس آن حكم اكنون بلااثر است.  * برخي از خبرنگاران شكايت حميدرضا ترقي را بيانيه سياسي  جمعيت موءتلفه عليه روزنامه سلام و مجمع روحانيون مبارز ارزيابي كردند و طرح آن را در دادگاه حركتي غيرقانوني  خواندند.  * رئيس دادگاه از مطبوعات خواست بحثهاي دادگاه را يكجانبه ننويسند.  * رئيس دادگاه يك بار به دادستان و يك بار به ترقي تذكر داد كه شعار ندهند و حقوقي صحبت كنند.  * رئيس دادگاه وقتي خستگي موسوي خوئيني ها را ديد به او اجازه داد بنشيند اما خوئيني ها گفت: "من همين طوري كه  ايستاده ام كسي مرا نمي بيند چه برسد به اينكه بنشينم ". 
