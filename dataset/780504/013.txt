 سي امين كنفرانس رياضي كشور مردادماه سال جاري در محل  دانشگاه محقق اردبيلي برگزار مي شود. دكتر مسعود گنجي  معاون آموزشي و پژوهشي دانشگاه محقق اردبيلي و دبير كنفرانس هدف از برگزاري اين گردهمايي را ارائه آخرين  يافته هاي تحقيقاتي در علوم رياضي، ايجاد فضاي مناسب جهت  تبادل نظر، رشد و ارتقاي دانش رياضي، جذب استعدادهاي  درخشان و همچنين معرفي استان نوپاي اردبيل و دانشگاه  محقق اردبيلي دانست و اظهار داشت: اين همايش علمي از 10 تا 13 مردادماه سال جاري با همكاري انجمن رياضي ايران،  ستاد ملي سال جهاني رياضيات، مراكز آموزش عالي،  استانداري، آموزش و پرورش و اداره كل ارشاد اسلامي  اردبيل و با حضور محققان، انديشمندان و رياضيدانان داخل  و خارج از كشور در محل اين دانشگاه برگزار مي شود.  وي گفت: تاكنون 600 نفر جهت شركت در كنفرانس اعلام  آمادگي كرده اند كه در بين اين افراد، محققان و رياضيداناني از كشورهاي آذربايجان، ارمنستان، تركمنستان،  عربستان سعودي، هندوستان، آلمان، امريكا، كانادا،  انگلستان و روسيه نيز با ارائه مقالات در كنفرانس حضور خواهند داشت.  دبير كنفرانس افزود: بيش از 350 مقاله از داخل و خارج از كشور دريافت شده كه توسط اعضاي هيات علمي كنفرانس 180 مقاله كه از سطح علمي خوبي برخوردار هستند، انتخاب شده اند كه از اين تعداد 30 مقاله مربوط به انديشمندان  خارجي و 150 مقاله نيز مربوط به رياضيدانان و محققان  كشورمان مي باشد.  معاون آموزشي و پژوهشي دانشگاه محقق اردبيلي، برگزاري  نمايشگاه كتب علوم رياضي و نرم افزار رياضي، تشكيل دو كارگاه آموزشي و بازديد از مراكز تاريخي و سياحتي  شهرستان اردبيل را از ديگر برنامه هاي جنبي اين همايش  علمي برشمرد.  دكتر گنجي افزود: مقالات پذيرفته شده توسط كميته علمي  كنفرانس، در 9 بخش شامل گرايش هاي آناليز حقيقي، آناليز عددي، جبر، رياضي كاربردي، آمار، علوم كامپيوتر، هندسه،  توپولوژي و سيستم هاي ديناميك است كه طي روزهاي برگزاري  كنفرانس به صورت سخنراني توسط صاحبان مقالات ارائه  خواهند شد. 
