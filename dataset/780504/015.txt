 دفاتر اسناد رسمي مكلفند در سند اجاره اماكن با كاربري  تجاري و اماكني كه با رعايت قوانين و مقررات مربوط به  منظور استفاده تجاري واگذار مي شوند، تصريح كنند كه عقد اجاره با سرقفلي يا بدون سرقفلي واقع شده است  گروه اقتصادي: به نوشته روزنامه رسمي جمهوري اسلامي  ايران، آيين نامه اجرايي قانون روابط موجر و مستاجر كه  در جلسه 19 ارديبهشت ماه هيات وزيران تصويب شده است، از سوي معاون اول رئيس جمهوري به وزارتخانه هاي مسكن و دادگستري ابلاغ شد.  در اين آيين نامه تاكيد شده است كه، رابطه استيجاري در اماكن كه ابتدائا" از تاريخ لازم الاجراشدن قانون به  اجاره واگذار شده يا مي شود يا پس از تاريخ ياد شده توسط طرفهاي قرارداد اجاره تمديد مي گردد، مشمول مقررات قانون  مورد اشاره خواهد بود.  همچنين رسيدگي به درخواست تخليه در مورد سند عادي موضوع  ماده(2)قانون بدون تقديم دادخواست و با ابطال تمبر مربوط به دعاوي غيرمالي و بدون رعايت تشريفات آيين  دادرسي مدني به عمل خواهد آمد. بر اساس اين آيين نامه  رئيس حوزه قضايي يا دادگاه مرجوع اليه با احراز مالكيت  يا ذي نفع بودن موجرحسب مورد مبادرت به صدور دستور تخليه  خواهد كرد. در ماده 6 اين آيين نامه تاكيد شده است كه،  اجراي دستور تخليه صادره توسط مقام قضايي نياز به صدور اجراييه ندارد و توسط مامور، ابلاغ و اجرا مي شود. مامور مكلف است آن را ظرف 24 ساعت به شخص مستاجر ابلاغ و در نسخه ثاني رسيد دريافت كند و در صورت امتناع مستاجر از دادن رسيد، مراتب را در ابلاغ نامه قيد و ظرف 3 روز نسبت  به اجراي مفاد دستور اقدام كند.  چنانچه مستاجر در محل حضور نداشته باشد، مفاد دستور تخليه به يكي از بستگان يا خادمان وي كه سن ظاهري او براي تمييز اهميت موضوع كافي باشد، ابلاغ مي شود.  هرگاه اشخاص مذكور در ماده قبل در محل حضور نداشته  باشند يا از دادن رسيد امتناع ورزند، مامور مراتب را در اعلاميه اي قيد و به محل الصاق مي كند.  در اعلاميه، مراتب مراجعه مامور و استنكاف اشخاص و يا عدم حضور آنان و نيز مفاد دستور مقام قضايي درج شده و همچنين اين مطلب قيد خواهد شد كه چنانچه ظرف 3 روز مستاجر اقدام به تخليه محل و تحويل آن به موجر يا نماينده قانوني وي و يا دفتر دادگاه نكند، امر تخليه در روز و ساعت معين توسط مامور اجرا انجام مي پذيرد.  بر اساس اين آيين نامه در مورد اسناد رسمي اجاره،  درخواست صدور اجراييه جهت تخليه مورد اجاره از eدفترخانه تنظيم كننده سند به عمل خواهد آمد. در صورت  فوت موجر يا مستاجر، وارث آنها و در صورت انتقال عين از يد موجر و يا منافع از يد مستاجر، ايادي منتقل اليهم و در صورت حجر موجر يا مستاجر، نماينده قانوني آنها،  قائم مقام قانوني آنان است. برخي از مواد اين آيين نامه  به اين شرح است:  ماده 11- سردفتر پس از احراز هويت و صلاحيت  درخواست كننده، اوراق اجراييه را ظرف 24 ساعت در 3 نسخه  با قيد تخليه محل عين مستاجره موضوع سند تهيه و به مهر ويژه اجرا منقوش و جهت اقدام به دايره اجراي اسناد رسمي  ثبت محل ارسال مي كند.  ماده 12- اجراي ثبت موظف است با وصول اوراق اجراييه از دفترخانه ظرف حداكثر 24 ساعت نسبت به تشكيل پرونده و صدور دستور ابلاغ و تخليه به مامور اقدام نموده و مامور مكلف است ظرف 48 ساعت اوراق اجراييه را ابلاغ و طبق قسمت  اخير ماده 6 و مواد 7 و 8 اين آيين نامه عمل كند.  ماده 13- چنانچه در زمان اجراي دستور تخليه مراجع قضائي  و دوائر اجراي ثبت، به علت وقوع حوادث غيرمترقبه، مستاجر قادر به تخليه مورد اجاره نباشد و استمهال كند، مراتب درخواست وي توسط مامور اجرا به مقام قضايي  دستور دهنده گزارش مي شود. مقام قضايي صالح مربوط مي تواند با استمهال مستاجر براي يك نوبت به مدت حداكثر يك ماه موافقت كند.  ماده 14- دفاتر اسناد رسمي علاوه بر رعايت شرايط عمومي  تنظيم اسناد اجاره مكلفند در سند اجاره اماكن با كاربري  تجاري و اماكني كه با رعايت قوانين و مقررات مربوط به  منظور استفاده تجاري واگذار مي شوند، تصريح كنند كه عقد اجاره با سرقفلي يا بدون سرقفلي واقع شده است و در قراردادهاي عادي اجاره نيز، طرفين مكلفند سند اجاره را با قيد همين مطلب تنظيم كنند.  ماده 15- اجراي مقررات ماده 7 قانون، ناظر به مواردي است  كه در عقد اجاره شرط شده باشد كه موجر هرساله مكلف به  تمديد مدت اجاره بدون افزايش اجاره بها است.  ماده 16- مستاجر اماكن تجاري در مدت اجاره، چنانچه حق  انتقال به غير از او سلب نشده باشد، مي تواند با اخذ مبلغي به عنوان سرقفلي، مورد اجاره را براي همان شغل و با رعايت ساير شرايط مندرج در اجاره نامه به ديگري منتقل  كند.  ماده 17- در غير از موارد مذكور در ماده 4 قانون، چنانچه  مستاجر مدعي حقي باشد مي تواند طبق مقررات از دادگاه  عمومي محل وقوع ملك درخواست احقاق حق كند; اين امر مانع  اجراي دستور تخليه نيست، فقط دادگاه پس از ثبوت ادعا، به  تامين حقوق مستاجر و جبران خسارت او حكم مي كند. در اين  خصوص مستاجر مي تواند تامين حقوق خود را از دادگاه  درخواست نموده و دادگاه مكلف است نسبت به آن تصميم مقتضي  اتخاذ كند.  ماده 18- در صورتي كه دستور تخليه مورد اجاره صادر شود و مستاجر نسبت به اصالت قرارداد مستند دستور، شكايتي داشته  و يا مدعي تمديد قرارداد اجاره باشد، شكايت خود رابه  دادگاه عمومي محل وقوع ملك تقديم مي كند. اعلام شكايت  مانع اجراي دستور تخليه نيست، مگر اينكه دادگاه رسيدگي  كننده، شكايت مستاجر را مدلل بداند، در اين صورت پس از اخذ تامين متناسب با ضرر و زيان احتمالي موجر، قرار توقيف عمليات اجرايي تخليه را صادر خواهد كرد.  ماده 19- چنانچه شكايت مستاجر مورد اشاره در ماده قبل به  موجب حكم نهايي رد شود، موجر حق دارد خسارتي را كه از توقيف اجراي دستور تخليه به او وارد شده است بر طبق  قوانين و مقررات مطالبه كند.  ماده 20- چنانچه موجر مبلغي به عنوان وديعه يا تضمين يا قرض الحسنه و يا سند تعهدآور و مشابه آن از مستاجر دريافت كرده و در سند اجاره(عادي و يا رسمي)درج شده  باشد يا توسط خود موجر عنوان شود، در اين صورت تخليه و تحويل مورد اجاره به موجر موكول به استرداد سند يا وجه  يادشده به مستاجر و ارائه رسيد آن به ضميمه درخواست  تخليه به مرجع قضايي و يا ارائه آن به دايره اجراي ثبت و يا سپردن آن بر حسب مورد به دايره اجراي دادگستري و يا دايره اجراي ثبت است. 
