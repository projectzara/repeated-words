 يكي از مهمترين اهداف برنامه سوم توسعه سياست زدايي از اقتصاد كشور است به اين مفهوم كه در اداره اقتصاد كشور اولويتها و منطق اقتصادي بجاي اهداف سياسي مطرح شوند و در سنجش عملكرد مديران دولتي در بنگاههاي وابسته  معيارهاي علمي نيز مطرح شود.  با توجه به آنكه اكنون بخش عمده اي از فعاليتهاي  اقتصادي در بخش دولتي و تحت نظارت مديران برگزيده دولت  انجام مي شود، به نظر مي رسد بار اصلي به فرجام رساندن  اين برنامه بر عهده دولت است. اما دولت از سياستمداران و بر مبناي اهداف سياسي تشكيل مي شود و در بهترين حالت در برابر افكار عمومي خود را مسئول مي داند و براي راضي  نگهداشتن ايشان سياستهايي را ارائه مي كند يا به مرحله  اجراء مي گذارد.  حال چگونه مي توان افكار عمومي را درباره برنامه هاي  سياستمداران هشيار كرد و كمك كرد تا ايشان تصويري  حتي الامكان دقيق از وضعيت داشته باشند؟ در اينجا رسانه هاي گروهي نقش اول را خواهند داشت، چرا كه گردآورنده و ارائه كننده اطلاعاتي هستند كه مبناي  قضاوت عمومي است.  در بررسي عملكرد رسانه هاي گروهي بويژه مطبوعات مي توان  دو كاركرد اطلاع رساني و تحليل را از يكديگر متمايز ساخت  و درباره هر كدام به برخي نكات اشاره كرد:  1- اطلاع رساني: ارائه اخبار مربوط به فعاليتهاي  بنگاههاي دولتي و تغييرات توليد، سرمايه گذاريها، وامها و تعرفه ها و.. در حال حاضر بخش عمده اطلاع رساني  اقتصادي را در كشور تشكيل مي دهند.  نكته جالب توجه در اكثر اين اخبار اميدبخش بودن وضعيت  اقتصادي و گامهايي است كه رو به جلو برداشته مي شود و بندرت ما شاهد نشر اخبار ناخوشايند در اين زمينه هستيم.  نكته عمده اينجاست كه اقتصاد تنها از تغييرات اعداد تاثير نمي گيرد.  از تغييرات اعداد مهمتر واكنش فعالان اقتصادي در برابر آنهاست. جالب اينجاست كه جز در موارد خاص اخبار مربوط به  واكنش اكثر اصناف در برابر تغيير تعرفه ها ذكر نمي شود.  از سوي ديگر اين ابهام درباره عملكرد مديران نيز وجود دارد. مديران يا مطلقا" خوب هستند و همه از ايشان راضي  مي باشند يا مطلقا" بد هستند و سزاوار سرزنش و البته  دلايل نقل و انتقال آنها هم مورد توجه نيست.  واقعيت اينجاست كه ثروت ملي مالكي به نام مردم دارد و دولت هيات مديره منتخب اين سهامداران است. حال با كدام  توجيه سهامداران حق ندارند درباره عملكرد كارگزاران خود اطلاعات دقيقي داشته باشند؟ اگر برخي لزوم حمايت از يك  همفكر را دليل مي دانند، بايد يادآوري كرد با عملكرد نادرست آن تفكر به مراتب بيشتر آسيب مي بيند تا با از دست دادن يك همفكر.  تقويت اطلاع رساني و تعميم آن به تمام ابعاد حيات  اقتصادي، حساسيت در برابر عملكرد مديران و ارائه گزارش  از وضعيت واقعي بنگاههاي دولتي نه تنها باعث مي شود تا همگان تصوير دقيقي از اوضاع داشته باشند بلكه باعث  مي شود تا ايشان رفته رفته بتوانند مجموعه اي از معيارها را جهت سنجش اوضاع گردآورند و بدانند كه مورد بازخواست  قرار مي گيرند.  2- تحليل و نقد: ارائه تحليل از وضعيت جاري و نظرات  كارشناسان بخش دوم مطالب اقتصادي را در رسانه ها تشكيل  مي دهد. اگر اخبار اقتصادي شامل وقايع، تغييرات و واكنشهاست،" تحليل "ريشه يابي و ارائه علل وقايع است.  اين بخش اهميت به مراتب بيشتري دارد بي آنكه درگذشته  مورد توجه بيشتري قرار گرفته باشد.  سياستهاي اقتصادي، مالي، بانكي، برنامه هاي توسعه و عمراني بر مبناي باورها و اهداف و مدلهاي يك تفكر خاص  ارائه شده، به اجراء درمي آيند. عموم مردم غالبا" از اين  مبنا بي اطلاع هستند البته از رسانه ها انتظار نمي رود همه مردم را به اقتصادداناني زبده تبديل كنند وليكن مطلع  كردن آنها از باورهاي اقتصادي سياستمداران و پيش بيني  تصميماتشان تنها در توان رسانه ها است.  در حال حاضربرخي از مطبوعات اقدام به نشر نظرات  متنوع تر از گروه وسيعتري از كارشناسان كرده اند كه امري  شايسته تقدير است، اما زماني اين امر كاملا" موءثر خواهد بود كه نقاط قوت و ضعف در كنار يكديگر بيان شوند و مسايل  از طريق معيارهاي علمي بررسي شوند و توانايي مديران فارغ  از وابستگيهاي سياسي ايشان مورد نقد قرار گيرد و نتايج  تصميمات، برنامه ها و عملكرد ايشان در چهارچوب علم  مديريت بررسي شود.  متاسفانه مشاهده مي شود برخي غالبا" درباره اقتصاد تحليلي سياسي مي نويسند و تنها درباره محاسن يا فقط درباره مضار افراد يا برنامه ها سخن مي گويند. در حالي  كه برخي عليرغم آنكه در گروه رقيب قرار دارند مرداني  شايسته سرمشق قرار گرفتن هستند و برخي با وجود تظاهر به  همراهي درپي تثبيت مقام اند.  در مجموع مي توان گفت عليرغم بهبود اطلاع رساني در زمينه  اقتصاد هنوز مي توان در اين زمينه گامهاي بلندي برداشت:  1- سياست زدايي از اطلاع رساني و تحليل  2- گسترش اخبار اقتصادي به همه رويدادهاي موءثر بر فعاليتهاي اقتصادي  3- متنوع كردن موضوعات مورد بحث و همه جانبه بودن آنها كارهايي هستند كه براي داشتن اقتصادي سالمتر و پوياتر بايد انجام شوند. به اين ترتيب مي توان اميدوار بود،  افكار عمومي در موقع مناسب جهت بهبود اوضاع اقتصادي  مي توانند، تاثيري كارآ بر سياستمداران بگذارند و آنان  را وادارند در حيطه اقتصاد به اولويتهاي اقتصادي نيز بيانديشند.  علي دادپي 
