 به انگيزه برگزاري سومين همايش نيكوكاران مدرسه ساز    براي رسيدن به يك وضعيت آموزشي مطلوب در كشور 203 هزار كلاس جديد مورد نياز است و اجراي چنين طرح پرهزينه اي  تنها با كمك مردم امكان پذير مي باشد.  اشاره: از زمان پيدايش آموزش و پرورش نوين در ايران  بسياري از شخصيت هاي مردم دوست و علاقه مند به پيشرفت و تعالي جامعه در ساخت مدرسه پيشگام شدند و شماري از شخصيت هاي متدين نيز همه هستي و دارايي خود را در اين  راه وقف كردند شوق و رغبت به توسعه فرهنگي كشور و با سواد شدن مردم به صورت يك گرايش عمومي در مردم  فرهنگ پرور ما وجود دارد و هر كس به اندازه توان و بضاعت  خود در اين راه خير تلاش ورزيده است. اما با افزايش  جمعيت كشور فضاي آموزشي كافي براي انبوه دانش آموزان  ميهن ما وجود ندارد. افزايش بي رويه جمعيت تعداد قابل  توجهي از مدارس كشور را به صورت سه نوبته درآورده بود و اكنون با تلاش مسئولان و حمايت هاي مردمي، در شهر پر جمعيت تهران مدارس سه نوبته نداريم، اما هنوز تعداد زيادي از مدارس دو نوبته مي باشند. البته وضع شهر تهران  در مقايسه با بعضي از مناطق و استان هاي كشورمان از اين  لحاظ بهتر است.  اما در مجموع اگر مدارس استيجاري، ساختمان هاي فرسوده  مدارس و همچنين نبود تجهيزات لازم در بسياري از اين  مكان هاي آموزشي را كمبود جدي در روند تعليم و تربيت به  حساب بياوريم، بايد اذعان كنيم كه هنوز تا رفع اين  كاستي ها، فاصله زيادي داريم. مهم اين است كه مشاركت در مدرسه سازي كه در برگيرنده تمامي نيازها و ملزومات يك  مدرسه خوب و مجهز مي باشد در جامعه ما به صورت يك فرهنگ  درآيد و به اين كار مقدس به عنون يك وظيفه مهم ديني و ملي بهاي لازم را بدهيم.  سومين همايش بزرگ مجامع نيكوكاران مدرسه ساز كشور چندي  قبل با حضور مسئولان آموزش و پرورش براي همسان سازي  فعاليت هاي خيرين در تهران تشكيل شد. در طول برگزاري  همايش 600 نفر از نيكوكاران مدرسه ساز به همراهي نهادهاي  داوطلب در اين زمينه راههاي همكاري براي آماده سازي  فضاهاي آموزشي را طي دو روز گفتگو در تهران بررسي كردند.  در كنار اين همايش نمايشگاهي از فعاليت هاي مدرسه سازي  نيكوكاران سازمانها و نهادهاي كشور نيز برپا شد كه در آن  نمونه هايي از لوازم و تجهيزات ساختماني، آموزشي،  آزمايشگاهي، كتابهاي كمك آموزشي، پوشاك و وسايل ورزشي  به نمايش گذاشته شد. به گفته كارشناسان شركت كننده در اين همايش، به طور متوسط سالانه 16 درصد از كلاس هاي  درسي از محل كمك هاي اهدايي نيكوكاران كشور احداث شده  است و از زمان پيروزي انقلاب اسلامي تاكنون بيش از چهل و دوهزار كلاس درسي با حمايت و كمك مردم خير در كشور ساخته  شده است.  باور تمامي نيكوكاران مدرسه ساز در سراسر كشور بر اين  بود كه با همكاري و همراهي دولت و مشاركت حقيقي مردم  مي توان مشكل كمبود فضاهاي آموزشي را در سراسر كشور به ويژه مناطق محروم به شكل بايسته اي حل كرد.  بي گمان همفكري و مشاركت نهادهاي دولتي در ارائه  راهكارهاي حمايتي، تامين نيازهاي ساختماني و تجهيزاتي،  صدور مجوزهاي لازم براي ساخت وساز در كمترين زمان و بالاخره رفع تنگناهاي موجود مي تواند در تسريع  فعاليت هاي مشاركت جويانه مردمي موءثر باشد.  معاون رئيس سازمان نوسازي و توسعه و تجهيز مدارس بر اين  باور است كه: نهادينه كردن جايگاه "مجمع خيرين مدرسه ساز"  مي تواند بسياري از مشكلات موجود در زمينه كمبود فضاهاي  آموزشي را برطرف نمايد. در سالهاي پس از پيروزي انقلاب اسلامي سهم افراد خير در ايجاد فضاهاي آموزشي 40 درصد بوده است، در سالهاي اخير اهداي زمين از سوي افراد خير و نيكوكار به آموزش و پرورش رشد قابل توجهي داشته و بيشترين كمك آنان در اين زمينه بوده است.  طي سال گذشته 168 ميليارد ريال كمك مالي از طرف افراد خير دراختيار وزارت آموزش و پرورش گذاشته شده است.  سهم انقلاب از مدرسه سازي  براساس نمودار آماري سازمان نوسازي، توسعه و تجهيز مدارس كشور نزديك به 58 درصد از ساختمانهاي آموزشي موجود بعداز پيروزي انقلاب اسلامي احداث شده كه علاوه بر اين  تعداد 3/7 درصد فضاهاي آموزشي با همياري نيكوكاران  به وجود آمده است.  يافته هاي آماري نشان مي دهد كه فضاهاي آموزشي موجود حدود 34 درصد قبل از پيروزي انقلاب اسلامي به كمك دولت  بنا شده است. در اين ميان استانهاي ايلام، چهارمحال و بختياري، سيستان و بلوچستان، قزوين، لرستان، كهكيلويه و بويراحمد بيشترين سهم از احداث مدارس دولتي پس از انقلاب اسلامي را به خود اختصاص داده است، علاوه بر آن در طول  اين مدت استانهاي لرستان، كرمانشاه، كهكيلويه و بويراحمد،  چهارمحال و بختياري، ايلام و قزوين از كمترين حجم  مشاركت هاي مردمي در ساخت و ساز مدارس بهره مند بوده اند.  بديهي است كمبود درآمدسرانه در استانهاي محروم و افزايش  جمعيت لازم التعليم يكي از دلايل مشهود در ارايه كمك هاي  مردمي به شمار مي آيد.  سالنامه آماري سال 5857 وزارت آموزش و پرورش نيز نمايانگر آن است كه اين وزارتخانه در سالهاي يادشده  تعداد 33121 ساختمان آموزشي در اختيار داشته است كه از اين تعداد 3300 باب استيجاري و مابقي به صورت دولتي،  وقفي و غيره بوده است. پس از گذشت 20 سال سالنامه آماري  وزارت آموزش و پرورش تعداد فضاهاي آموزشي موجود را 77131 واحد گزارش مي كند كه 3533 باب آن استيجاري و مابقي  دولتي، وقفي و غيره است.  در طول اين سالها تعداد 5631 باب ساختمان از محل  كمك هاي اهدايي مردم و تعداد 44790 ساختمان از محل  اعتبارات دولتي پس از انقلاب اسلامي احداث شده است.  به گفته وزير آموزش و پرورش "عليرغم مشكلات گوناگون بيش  از 50 هزار مدرسه بعداز انقلاب اسلامي ساخته شده است  يعني در حقيقت دوسوم مدرسه ها بعداز انقلاب اسلامي و يك سوم مدارس در طول ساليان دراز قبل از انقلاب اسلامي  ساخته شده اند. " مدرسه سه نوبته نداريم  رئيس سازمان نوسازي، توسعه و تجهيز مدارس كشور با اشاره  به همياري مسئولان كشور در حمايت از مجمع خيرين  مدرسه ساز مي گويد: "با كمك خيرين و همكاران سازمان  نوسازي مدارس تقريبا" از مهر 76 تا مهر 77، 3556 مدرسه  با حدود 22 هزار كلاس با ظرفيت تقريبا" يك ميليون جمعيت  دانش آموز جديد ايجاد كرديم و اين امر باعث شد كه با كمك هاي نقدي و كمك هايي كه با تدبير مقام عظماي ولايت  بود خوشبختانه در اول مهرماه سال 77 در كل كشور مشكل  مدرسه سه نوبته نداشته باشيم. " وي مي افزايد: "دولت بعد از پيروزي انقلاب اسلامي در مجموع 290 هزار كلاس ساخته است كه البته به غير از تعداد معدودي مدارس بزرگ، بقيه مدارس اغلب كوچك و فاقد امكانات  جنبي هستند.  در سال 58 تعداد كلاس هاي ما كمتر از 130 هزار بود و با وجود تلاش هايي كه در طول دو دهه اخير براي احداث مدرسه  صورت گرفته است، براي رسيدن به يك وضعيت مطلوب به 203 هزار كلاس جديد نياز داريم و امكان تامين بودجه جهت ساخت  و ساز اين همه كلاس براي دولت مقدور نيست زيرا نياز به  حدود 1700 ميليارد تومان بودجه دارد كه اين رقم نزديك به  كل اعتبار عمراني كشور است. " فرسودگي مدارس قديمي، رشد روزافزون افراد واجبالتعليم،  نبود اعتبارات دولتي براي احداث مدارس جديد از جمله  موانع موجود بر سر راه نهادهاي آموزشي است، بي گمان بدون  مشاركت همه جانبه مردم نمي توان به حجم بالاي نيازهاي  فعلي فضاهاي آموزشي پاسخ داد، هم اينك برخي از مدارس  دولتي به خاطر دو نوبته بودن فاقد امكانات لازم براي  آموزش مطلوب هستند، اغلب فضاهاي آموزشي با گسترش جمعيت  دانش آموزي نمي توانند شرايط لازم براي زنگ تفريح و ورزش  آنان را فراهم كنند حال با توجه به اين تنگناها چگونه  مي توان در عين رفع كمبود فضاهاي آموزشي، از فرسودگي بيش  از حد فضاهاي آموزشي قديم جلوگيري كرد، آيا دولت به  تنهايي مي تواند نيازهاي جمعيت دانش آموزي را برآورده  سازد؟ دولت به تنهايي قادر نيست  " مهندس نخستين "مدير كل دفتر نظارت و ارزشيابي و امور حقوقي سازمان نوسازي با اشاره به تنگناهاي اعتبارات  عمراني در بخش مدرسه سازي مي گويد: "اين تصور براي  نيكوكاران مدرسه ساز پيش مي آيد كه چرا بار دولت را ما عهده دار شويم؟! و يا چرا وظايف عمراني دولت در ايجاد فضاهاي آموزشي انجام نشده است؟ واقعيت اين نيست، سازمان  نوسازي هميشه بالاترين حجم اعتبارات را از بودجه عمومي  دولت داشته ولي متاسفانه با توجه به تركيب جمعيت كشور و افزايش شمار دانش آموزان واجبالتعليم، اين  سرمايه گذاريها نمي تواند پاسخگوي نيازهاي فعلي باشد.  بنابراين لازم است كه كمبود موجود در فضاهاي آموزشي با كمك خيرين مدرسه ساز پر شود.  عليرغم اينكه در قانون بودجه عمومي كشور و تبصره هاي  قانوني بودجه راهكارهايي براي تامين منابع ساخت و ساز مدرسه پيش بيني شده ولي به واسطه اينكه كمبود فضاي  آموزشي هنوز در جامعه به طور فراگير مطرح نشده است لذا تمام آحاد مردم و مسئولان از عمق مشكلات مدارس  دو نوبته و سه نوبته مطلع نيستند.  وي مي افزايد: "اگر شرايط به همين گونه پيش برود تمام  دانش آموزان تنها سه ساعت در كلاس هستندبي شك آفات  ناخواسته اين فراغت اجباري دامنگير خانواده ها و نهادهاي  آموزشي خواهد شد.  به راستي اگر عمق اين مسئله براي مسئولان ديگر روشن شود به طور يقين مي توان با تكيه بر ابزارهاي قانوني  گام هايي براي رفع اين تنگناها برداشت، به عنوان مثال در بودجه پيش بيني نشده سازمان هاي دولتي قيد شده كه  مي توانند يك درصد از اعتبارات خود را به ساخت مدرسه  اختصاص دهند بنابراين بهتر است علاج واقعه را قبل از وقوع آن پيش بيني كنيم. " حركت مثبت ولو اندك نيكوكاران مدرسه ساز با آنكه 16 درصد از احداث مدارس ساخته شده پس از انقلاب اسلامي را به خود اختصاص داده است از بعد معنوي و جايگاه ويژه اي برخوردار است.  مدرسه حكم مسجد را دارد " خانم زماني "از نيكوكاران پيشگام در امر مدرسه سازي با اشاره به انگيزه هاي معنوي خود مي گويد: "لذتي بالاتر از مدرسه سازي نيست شما فكر بكنيد كه هر يك كلاس كه ساخته  مي شود در سلولهاي يك زندان بسته مي شود، يك حج واجب به  گردن داريم كه با زيارت اماكن مقدس صفاي دل مي كنيم اما وقتي مدرسه اي ساخته مي شود دل افراد آرزومند براي  باسواد شدن شاد مي شود.  ادامه دارد 
