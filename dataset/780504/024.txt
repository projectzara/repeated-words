 آمريكا محدويت هاي تجاري عليه صادرات غذايي اروپا اعمال  مي كند.  به گزارش خبرگزاري رويتر، آمريكا اعلام كرد، از پايان  ماه ژوئيه براي صادرات گوشت خوك و برخي مواد غذايي چهار كشور اروپايي به آمريكا تعرفه هاي سنگيني در نظر خواهد گرفت. دولت آمريكا اعلام كرد، چنانچه اتحاديه اروپا حاضر نشود گوشت هاي هورموني گاو صادراتي آمريكا را وارد كند اين تعرفه هاي سنگين عليه چهار كشور دانمارك، فرانسه،  ايتاليا و آلمان وضع خواهد شد.  مبلغ اين تعرفه ها به حدي است كه بهاي اقلام مورد نظر را در آمريكا به دو برابر خواهد رساند و ضربه بزرگي به  صادرات اين چهار كشور به آمريكا وارد خواهد كرد.  اين در حالي است كه اروپا حاضر نشده است تحريم ده ساله  خود عليه گوشت گاو آمريكا را لغو كند. مقامات كشورهاي  اروپايي معتقدند گوشت اين گاوها كه با هورمون رشد تغذيه  شده اند براي سلامتي انسان مضر است و به اين دليل حاضر نيستند اين نوع گوشت گاو آمريكا را وارد كنند.  بنابه حكم سازمان تجارت جهاني، اروپائيان نبايد جلوي  واردات گوشت گاو آمريكا را بگيرند و اين تحريم ناقض حكم  اين سازمان است. آمريكائيان ضمن اصرار بر حكم سازمان  تجارت جهاني مي گويند آزمايشات سازمان بهداشت جهاني نيز مضر بودن گوشت گاوهاي هورموني آمريكا را تاييد كرده است.  مقامات آمريكايي مي گويند، بسياري از اتباع اروپا هر هفته با سفر به آمريكا و مصرف اين نوع گوشت در اين كشور هيچ مشكلي پيدا نكرده اند و اصرار مقامات اروپا بر اين  تحريم بي مورد است.  دولت آمريكا چهار كشور دانمارك، ايتاليا، فرانسه و آلمان  را در اقدام جديد خود هدف قرار داده است زيرا اين چهار كشور عمدتا در واردات نقش مهمي دارند. 
