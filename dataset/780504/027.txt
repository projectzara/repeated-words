 مادلين آلبرايت وزير خارجه آمريكا ديروز در حاشيه اجلاس  وزيران امور خارجه كشورهاي عضو اتحاد ملل جنوب شرق آسيا (آ. سه. آن)با تانگ جياخوان همتاي چيني خود در مورد تايوان گفتگو كرد.  به گزارش خبرگزاري فرانسه، آلبرايت بعد از ديدار با وزير خارجه چين در يك كنفرانس خبري گفت: من اين ملاقات را اقدامي در جهت رفع اختلاف و تنش بين دو كشور مي دانم. اين  ديدار اولين ملاقات مقامات بلندپايه دو كشور بعد از بمباران سفارت چين در بلگراد است. هفته گذشته در حالي كه  روابط دو كشور رو به بهبودي مي رفت با بروز تنش ميان پكن  و تايپه چين واشنگتن را به جانبداري از تايوان متهم كرد.  آلبرايت در اين مورد گفت، تايوان بايد در مورد اظهارات  رئيس جمهور خود توضيح بيشتري بدهد. لي تنگ خوي رئيس  جمهور تايوان اعلام كرده بود كه روابط پكن و تايپه از اين پس روابط كشور با كشور است و همين اظهارات او خشم  مقامات پكن را برانگيخت.  وزير خارجه آمريكا همچنين اضافه كرد تانگ به او اطمينان  داده است كه پكن خواستار حل مسالمت آميز مشكل تايوان است.  وزير خارجه چين نيز گفت، آمريكا بايد در مقابل تايوان با احتياط رفتار كرده و هيچ اظهارنظري در مورد استقلال اين  جزيره نكند. 
