 انديشه اجتماعي خواجه نصير الدين طوسي     * خواجه نصير در مبداء و منشاء روابط اجتماعي، عشق و محبت  و يگانگي زناشويي را مي يابد; و در حكمت مدني خود، به  هنگام بحث از خانواده و محله و شهر و اقوام و ملل، بر اين نكته تاكيد مي كند كه منظور از خانواده و محله و شهر و كشور، نه موقعيت و وضع جغرافيايي آنها، بلكه روابط و مناسبات اجتماعي موجود ميان اعضاي خانواده و اهالي محله  و مردم شهر و كشور است  دكتر علي اكبر ترابي  از اين ديدگاه، و با توجه به اينگونه جهان بيني ارسطو،  مي توان خاستگاه انديشه هاي فلسفي - سياسي او را به خوبي  تشخيص داد به ديگر سخن، نظر بنيادي او درباره تمايز ذاتي افراد، مستقيما" به پذيرفتن تبعيض نژادي و قومي  مي گردد:  " مردم سرزمينهاي سردسير، به ويژه در اروپا، بيشتر دلير اما كم هوش و كم هنرند; و اگرچه بالنسبه آزادي خود را همچنان نگه داشته اند، داراي سازمان سياسي نيستند، و از فرمانروايي بر همسايگان ناتوانند. آسياييان هوشمندتر و هنرمندترند. اما از دليري بي بهره اند، و از اين رو هميشه به حال بندگي و فرمانبرداري بسر مي برند. يونانيان  كه ميان اين دو سرزمين زندگي مي كنند، از خصائص هر دو بهره دارند; هم دليرند و هم هوشيار، هم آزادي خود را پاس  مي دارند و هم در سياست مدبر و خردمندند; و اگر همه آنان  به صورت يك ملت واحد درآيند و داراي يك حكومت باشند مي توانند بر سراسر جهان سروري كنند... "(5) درباره حكومت و مالكيت و عدالت نيز، افكار ارسطو به همان  اندازه غيرعلمي و غيرانساني است كه انديشه هايش درباره  نابرابري افراد و اقوام و گروهها و نژادها. عالي ترين  نوع حكومت در نظر ارسطو، حكومت "اشرافي "است، كه وي اين  نوع حكومت را از ميان سه نوع حكومت پادشاهي - اشرافي -  جمهوري(كه در كتاب" سياست "نام مي برد)برگزيده است.  در موضوع مالكيت، ارسطو، برخلاف افلاطون كه در رساله  " قوانين "از اشتراك شهروندان در زمينها مدافعه مي نمايد،  معتقد است كه كشاورزان را بايد از مالكيت زمينها دور ساخت، و تنها اعضاي حكومت و سپاهيان حق دارند مالك  زمينها باشند; و چون از سوي كشاورزان هم سركشي و آشوب مي رود چه بهتر كه اينان از ميان بردگان غيريوناني  برگزيده و به كار گمارده شوند در اين صورت، بين بردگان  كشاورز اگر در زمينهاي خصوصي به كار پردازند جزو دارايي  مالك، و اگر در زمينهاي عمومي كار كنند جزو اموال دولتي  خواهند بود.  در موضوع عدالت، نظر ارسطو، به وجهي بنيادي، پايه و اساس  سياسي خود را از دست مي دهد و به نوعي انديشه افكار نابرابري و عدالت اجتماعي - سياسي مبدل مي گردد; مثلا" از برابري حقوق يك شهروند و يك برده، و از دادگري درباره آن  دو با شرايط برابر و بي طرفانه به هيچ وجه نمي توان دم  زد.  فلسفه اجتماعي - سياسي ارسطو كه عمدتا" توجيهي است تا انتقادي، از هرگونه تغيير و نوجويي در وضع جامعه گريزان  است; و اگر افلاطون يك مدينه فاضله در عالم خيال مي ساخت  و اگر زمام امور" آرمان - شهر" هاي او را فرمانروايان  فيلسوف(در كتاب جمهوريت)و يا قوانين مطلق(در رساله  قوانين)به دست داشتند، ارسطو، در اين مورد، از اين  مرحله هم گامي به عقب برداشته با هرگونه انديشه پيشرو و هرگونه نوآوري در اين زمينه كه دگرگونيهاي بنيادي و سريع  را سبب شود مخالفت مي ورزد.  خلاصه كنيم، افكار سياسي - اجتماعي ارسطو كه با دقت شايان  توجهي طرح گرديده و با برخورداري از" منطق "خاص فيلسوف  ارزش و اعتباري يافته بودند، نزديك به دو هزار سال يعني  تا سده هاي 16 و 17 و متلاشي شدن نظام اقتصادي - اجتماعي  فئودالي در اروپا عمدتا" به اعتبار خود باقي مانده و به  وجهي گسترده و ژرف بر افكار سياسي غرب سايه افكنده اند،  و تنها در خاور زمين است كه در تمام دوره سده هاي ميانه،  متفكرين و دانشمندان، با آثار خود راه مطالعات و بررسيهاي اجتماعي را روشن نگه داشته اند; و اين حقيقتي  است كه خود محققين باختر بدان اذعان دارند:  " جا دارد گفته شود، چنانچه دانشمندان اسلامي آثار يوناني  را از زير خاك بيرون نكشيده بودند، به ظن قريب به يقين  تمامي آنها از بين مي رفت ; ولي خوشبختانه چنين نشد، و تعداد كثيري از كتب يوناني ترجمه و تفسير شد. متفكرين  اسلامي تنها به ترجمه قناعت نكردند، بلكه به تدقيق و تعبير آنها پرداختند، و آنها را با مقتضيات جديد وفق  دادند، به طوري كه كار آنان را مي توان يك آفرينش جديد و خلقت تازه اي ناميد. "(6) از نخستين سده هاي هجري، بويژه از سده هاي سوم و چهارم،  فارابي ها، ابن سيناها، بيروني ها با افكار و آثار خود،  كه پيشتر بدانها اشاره شد عناصر فرهنگي پيشرو فراواني به  تمدن و فرهنگ بشري افزودند و راه را براي دانشمندان و پژوهشگران سده هاي بعد هموار ساختند. كه ما از ميان آن  همه متفكرين و دانشمندان، به عنوان نمونه به نظريات  اجتماعي خواجه نصيرالدين طوسي درباره جامعه و زندگاني  اجتماعي و در موضوع انديشه و تاريخ و فرهنگ، در ايران و اسلام، اشاره مي كنيم:  خواجه نصيرالدين طوسي  خواجه نصيرالدين طوسي(597672 ه-. ق)از جالبترين  چهره هاي فرهنگي و سياسي ايران، سده هاي ميانه است، كه  عمري مطالعه و تجربه و تحقيق و تاليف، با بيش از نيم قرن  حضور فعال در جريانات سياسي و فكري و فرهنگي ايراني  داشته است.  از او آثار متعددي بر جاي مانده كه معروفترين آنها عبارتند از: "اخلاق ناصري "(در زمينه اخلاق و اجتماع)-  اساس الاقتباس(در منطق)- اوصاف الاشراف(در عرفان)-  تجريدالكلام(در الهيات)و كتابها و رسالات متعدد ديگر در علوم رياضي.  " اخلاق ناصري "از مهمترين آثار سده هاي ميانه درباره  حكمت مدني و اصول اخلاق به شيوه حكما و نماينده بخش مهمي  از فرهنگ و اخلاق مورد نظر دانشمندان در ايران سده ششم  هجري است كه متكلمي سياست شناس آن را به رشته تحرير كشيده است.  اين كتاب از آثار درجه نخست در نثر فارسي نيست، ولي در قلمرو انديشه، اخلاق و موضوعهاي اجتماعي و سياسي، بويژه  مطالعات مربوط به اصول و ريشه هاي تمدن ايراني و فرهنگ  اسلامي از آثار ارزشمند، در زمينه شناخت امور و مسائل  جامعه از نخستين كتابهاي فارسي است.  خواجه نصير در مبداء و منشاء روابط اجتماعي، عشق و محبت  و يگانگي زناشويي را مي يابد; و در حكمت مدني خود، به  هنگام بحث از خانواده و محله و شهر و اقوام و ملل، بر اين نكته تاكيد مي كند كه منظور از خانواده و محله و شهر و كشور، نه موقعيت و وضع جغرافيايي آنها، بلكه روابط و مناسبات اجتماعي موجود ميان اعضاي خانواده و اهالي محله  و مردم شهر و كشور است.  خواجه نصير، اگر چه مفتون نظر افلاطون در مورد" آرمان -  شهر" و در حال گريز از مدينه غيرفاضله و در جستجوي مدينه  فاضله است، ولي تعمق در احوال و ويژگيهاي چنين  جامعه هايي و به اصطلاح او چنين "مدينه ها" يي سرانجام او را به انديشيدن به بنيانگذاري دانشي كه موضوعش "هيات  اجتماع اشخاص انساني "باشد و به "قوانين كلي كه مقتضي  مصلحت عموم بود" بپردازد، مي رساند. اينك مباحث و نظريات  اجتماعي را از زبان خود او بشنويم و خلاصه انديشه هاي  اجتماعي او را در كتاب عمده اش "اخلاق ناصري "دنبال كنيم.  اين كتاب شامل دو مقدمه و سه مقاله است:  مقاله اول در تهذيب اخلاق، مقاله دوم در تدبير منزل،  مقاله سوم در سياست مدن(شهرها). آنچه از ديدگاه  جامعه شناسي مهم است، اين است كه در اخلاق ناصري، سياست  مدن با اهميت خاصي مورد بحث قرار مي گيرد فصل نخست  مقاله سوم كه منطبق با آراء و عقايد ابونصر فارابي است،  به" احتياج خلق به تمدن و شرح ماهيت و فضيلت از نوع علم " اختصاص يافته است در اين مورد، پس از ذكر اينكه "عناصر و نبات و حيوان معونت(7)نوع انسان كنند. "اضافه مي شود:  " همچنان كه انسان به عناصر و مركبات محتاج است تا معونت  او دهند، به نوع خود نيز محتاج است تا خدمت يكديگر را معاونت كنند... چون مداركار انسان به معاونت يكديگر است  و معاونت بر آن وجه صورت مي بندد كه به مهمات يكديگر به  تكافي در تساوي قيام نمايند. پس نوع انسان بالطبع محتاج  بود به اجتماع، و اين نوع اجتماع كه شرح داديم تمدن  خوانند، و تمدن مشتق از مدينه بود و مدينه موضع اجتماع  اشخاص بود كه به انواع حرفها و صناعات تعاوني كه سبب تعيش بود، زندگي مي كنند و چنان كه در حكمت منزل گفتيم  كه غرض از منزل، نه مسكن، بل اجتماع اهل مسكن است بر وجهي خاص، اينجا نيز غرض از مدينه، نه مسكن اهل مدينه  است، بل جمعيتي مخصوص است ميان اهل مدينه، اين است معني  آنچه حكما، گفته اند: "الانسان مدني بالطبع ".  بدين ترتيب، خواجه نصيرالدين، تعاون و همكاري را در اساس  زندگي اجتماعي مي يابد; و در جريان مطالعات و بررسيهاي  اجتماعي، به تعاريف و مفاهيم و مقولات و مسائلي مانند اينكه" تمدن "چيست؟ و" حكمت مدني "كدام است؟ و" سياست  ملك" چگونه بايد باشد؟ مي رسد. شايان توجه است كه او، از اين راه، سده ها پيش از اوگوست كنت جامعه شناس فرانسوي،  و حتي پيش از ابن خلدون پيشاهنگ جامعه شناسي، به تعريفي  از حكمت مدني مي رسد كه با تعريف "جامعه شناسي "قابل  مقايسه است: "و از اين جا معلوم مي شود كه حكمت مدني آن  علم است كه اين مقاله مشتمل بر اوست، نظر بود در قوانين  كلي كه مصلحت عموم بود... و چون نوع انسان در بقاي شخص و نوع به يكديگر محتاج اند و وصول ايشان به كمال بي بقا ممتنع، پس در وصول به كمال محتاج يكديگر باشند؟ و چون  چنين بود، كمال و تمامي هر شخص به ديگر اشخاص نوع او منوط بود: "پس بر او واجب بود كه معاشرت و مخالطت نوع  خود كند بر وجه تعاون... و چون گفتيم كه موضوع اين علم،  هيات اجتماع اشخاص انساني است و اجتماع اشخاص انساني در عموم و خصوص مختلف افتد، پس معني اجتماع بايد معلوم بود،  گوييم: "اولا" اجتماع نخستين كه ميان اشخاص باشد اجتماع  منزل بود و اجتماع دوم اجتماع اهل محله باشد و بعد از آن  اجتماع اهل مدينه و بعد از آن اجتماع امم كبار و بعد از آن اجتماع اهل عالم ".  در اخلاق ناصري عشق و محبت به عنوان بنياد اجتماع مورد توجه قرار مي گيرد و حتي بر عدالت برتري داده مي شود.  عنوان فصل دوم از مقاله سوم: "در فضيلت محبت كه ارتباط اجتماعات بدان صورت بندد". مبين اهميت عشق و محبت به  عنوان منشاء روابط اجتماعي و پايه استوار جامعه از نظر خواجه نصيرالدين است.  خواجه نصيرالدين از مطالعه "در اقسام اجتماعات و شرح  احوال مدن "كه موضوعي بس مهم و گسترده است، سرانجام با اشاره به "افعال ارادي انساني "، به موضوعي كه فلاسفه  زيادي بدان انديشيده اند يعني مدينه فاضله مي رسد:  " و چون افعال ارادي انساني منقسم است به دو قسم: اول  خيرات، دوم شرور، پس اجتماعات نيز منقسم باشد به دو قسم:  اول آنكه سبب آن از قبيل خيرات بود- دوم آنكه سبب آن از قبيل شرور بود; اول را مدينه فاضله خوانند، دوم را مدينه  غيرفاضله... و اما مدينه فاضله اجتماع قومي بود كه  همتهاي ايشان بر اقتناي خيرات(8)و ازاله شرور(9)بود...  و اهل مدينه فاضله اگر چه مختلف باشند در اقاصي(10)عالم،  به حقيقت متفق باشند، چه دلهاي ايشان با يكديگر راست  بود و به محبت يكديگر متحلي(11)باشند. " خواجه نصيرالدين پس از شرح مشخصات مدينه فاضله و مدينه  غيرفاضله، نظريات خود را" در سياست ملك و آداب ملوك " ارائه مي دهد; و درباره بناي دولتها و انفاق و يگانگي  مردم آنها مي نويسد: "و سبب آنكه بناي دول اتفاق است آن  بود كه هر شخص را از اشخاص انساني قوتي محدود باشد و چون  اشخاص بسيار جمع آيند قوتهاي ايشان اضعاف قوت هر شخص بود لامحاله. پس چون آن اشخاص در تالف و اتحاد مانند يك شخص  شوند، در عالم شخصي برخاسته باشد كه قوت او آن قوت بود;  و چنان كه يك شخص با چندان اشخاص مقاومت نتواند كرد،  اشخاص بسيار كه مختلف الاراء و متباين الاهوا(12)باشند،  هم غلبه نتوانند كرد. " خواجه نصيرالدين با ذكر اين اصل كه "قوام مملكت به معدلت  بوده"، معتقد است كه در پرتو اين معدلت، از صنوف  چهارگانه زيرين جامعه، "اجتماع معتدله صورت مي بندد":  1- اهل قلم: دانشمندان و نويسندگان و شعرا و مهندسان و منجمان و پزشكان و ارباب علوم و معارف و فقها و قضات.  2- اهل شمشير: قواي نظامي و انتظامي.  3- اهل تجارت: بازرگانان و صاحبان صنايع.  4- اهل مزارعت: كشاورزان و روستاييان.  خواجه نصيرالدين از اينكه در كتابهاي تاريخ، عمدتا"  جنگها و جهانگيريهاي يغماگران آزمند، و كله منارسازان  ويرانگر به نوجوانان آموخته مي شود و راه دوستيها و مهربانيهاي رهروان انس و الفت و مودت و محبت، به آنان  كمتر نشان داده مي شود متاسف است و از زبان حكما مي گويد:  "... من عجب دارم از كساني كه اولاد خويش را اخبار ملوك  و وقايع ايشان و ذكر حروب و انتقامات خلق از يكديگر مي آموزند و در خاطر ايشان نمي آيد كه احاديث الفت و اخبار اكتساب مودت و آنچه لازم آن فضيلت بود از خيرات  شامل محبت و موانستي كه معيشت بي آن ممكن نيست و حيات با قطع نظر از آن محال بود در ايشان آموختن اولي بود. " اضافه نماييم كه خواجه نصيرالدين نه تنها" محبت را كه  مقتضي اتحادي طبيعي است "بر" عدالت كه مقتضي اتحادي  صناعي است "مقدم مي شمارد و محبت را منشاء و مبناي زندگي  مي داند، بلكه حفظ محبت را(كه مايه يگانگي و بقاي شخص و نوع انساني است)از اهم مهمات مي شمارد:  " احتياط در اين باب و حفظ محبت كه احتياج بدان از روي  احتياج به تمدن آشكار است، از اهم مهمات بود، تا نقصان  بدان راه نيابد و معني اتحاد زايل نشود; چه اكثر فضايل  خلقي هم كه برشمرديم بر محافظت نظام تالف كه وجود نوع بي  او نتواند بود، مقصور باشد. " اين بود نظري در انديشه هاي اجتماعي خواجه نصير و كتاب ارزشمند اخلاق ناصري كه نه تنها حاوي مفاهيم و مقولات و مباحث اجتماعي و مبين اخلاق و فكر و فرهنگ صاحبنظران  محقق در طي دوره سده هاي ميانه است، بلكه نشانگر گذر از اوج انديشه هاي اجتماعي به سوي دانشي است كه  علم الاجتماع نام خواهد گرفت.  * پانوشت ها 1- با تامور ت: جامعه شناسي، ترجمه حسن سيدمنصور و حسين  كله جاهي، تهران، 1355 2- افلاطون، نامه شماره 7، ايضا": جمهوريت، رضا مشايخي،  تهران، معرفت، 1339 همچنين كاوياني، رضا و محمدحسين لطفي:  مجموعه آثار افلاطون، ابن سينا، تهران 1349 3- افلاطون، جمهوريت، فصل سوم  4- ارسطو، سياست، ترجمه حميد عنايت، جيبي، 1349، ص 17 5- پيشين ص 297 6- لاكوست، ايو: جهان بيني ابن خلدون، ترجمه مهدي مظفري،  ص 214 7- ياري دادن - كمك  8- اقتناي خيرات: فراهم آوران و اندوختن خوبي ها 9- ازاله شرور: برطرف كردن و دور نمودن بديها 10- اقاصي: نقاط دور 11- متحلي: آراسته  12- الاهوا- باراي هاي مختلف و باخواست هاي متضاد 
