   شهردار تهران: ابتكار ايجاد مكاني تحت عنوان خانه مشق  توسط شهرداري موجب خرسندي است  گروه شهري: وزير كشور، ديروز خطاب به مديريت شهرداري  تهران توصيه كرد به رغم تلاش هايي كه طي سالهاي پس از پيروزي انقلاب در راستاي اجراي سياست عدالت اجتماعي و توجه به محرومان در شهر تهران انجام و چهره شمال و جنوب شهر به يكديگر نزديك تر شده، رفع فاصله مانده بين شمال و جنوب با شتاب بيشتري انجام شود.  به گزارش خبرنگار ما، در آئين افتتاح 3 طرح ورزشي،  تفريحي و فرهنگي در منطقه 16 تهران كه شهردار تهران،  معاون خدمات شهري شهرداري تهران، مدير عامل شركت واحد،  شهرداران مناطق 11، 13، 19، 17 و همچنين برخي از نمايندگان مجلس شوراي اسلامي حضور داشتند، حجت الاسلام  موسوي لاري گفت: آنچه امروزه به عنوان فعاليت هاي رفاهي،  خدماتي، فرهنگي و تفريحي در مناطق جنوب شهر تهران مشاهده  مي شود، همه از بركات انقلاب اسلامي است اموري كه در اين مدت موجب نزديكي چهره شمال و جنوب شهر به يكديگر شده  در جهت همساني و يكنواخت سازي بوده است.  وزير كشور تصريح كرد: عدالت اجتماعي و توجه به محرومان  در سرلوحه برنامه هاي نظام و دولت قرار دارد و اميدواريم  با هدايت رهبري و همچنين رئيس جمهوري بتوانيم آرمان ها و نيز وظايف خود را در قبال شهروندان محقق و انجام دهيم.  وي همچنين اظهار اميدواري كرد با همت مهندس الويري  شهردار تهران، كارهاي سازندگي شهر تهران، شتاب بيشتري  گيرد و هر روز شاهد شكوفايي و به ثمر رسيدن طرح هاي  عمراني- خدماتي و فرهنگي باشيم.  حجت الاسلام موسوي لاري گفت: من گمان نمي كنم بتوان  لحظه اي شيرين و جالبتر از لحظه اي كه كار و تلاشي  به بار مي نشيند و دست اندركاران آن فعاليت شاهد و ناظر بهره دهي تلاش خودشان هستند، پيدا كرد. بوستاني كه در نقطه اي از شهر ايجاد مي شود و يا يك مركز ورزشي و يا يك  معبر عمومي كه با تلاش هاي بسياري ايجاد مي شود، در راستاي انجام وظيفه اي است كه مديران نظام و دستگاهها در قبال شهروندان دارند.  براساس اين خبر، مهندس الويري، ضمن تشكر از تلاش شهرداري  منطقه 16 در احداث طرح هاي ياد شده گفت: طي روزهاي اخير دو ماجرا مرا تحت تاثير قرار داد كه يكي مربوط به حادثه  كوي دانشگاه است و همگان را متاثر ساخت و مورد دوم كه  موجب خرسندي و خوشحالي شد ايجاد مكاني تحت عنوان خانه  مشق بچه هاي محل در يكي از مناطق جنوبي شهر است.  خوشبختانه شهرداري با ابتكاري كه به خرج داد، محيطي را فراهم كرد تا بچه ها بتوانند در فضايي مناسب به انجام  تكاليف مدرسه شان بپردازند.  وي گفت: وقتي اطلاع يافتم خانواده اي كه داراي هفت فرزند است و در يك اتاق كوچك زندگي مي كنند و به واسطه اينكه  شهرداري با احداث خانه مشق توانسته فضايي براي فرزندان  چنين خانواده هايي فراهم كند، خوشحال شدم و از اين رو تصميم داريم چنين فضاهايي در كليه مناطق شهر احداث كنيم.  مجموعه ورزشي يادآوران، مجموعه تفريحي آزادگان، خانه مشق  بچه هاي محل، 3 طرحي هستند كه ديروز مورد بهره برداري  قرار گرفتند. طرح مجموعه ورزشي يادآوران با هدف توسعه  اماكن ورزشي و فرهنگي و به منظورپر كردن  اوقات فراغت شهروندان به ويژه جوانان و نوجوانان جنوب تهران در فضايي بالغ بر 21 هزار متر مربع و با صرف  هزينه اي بالغ بر 8 ميليارد ريال احداث شده است. اين  مجموعه داراي 3 سالن كشتي، رزمي و بدنسازي، سالن شطرنج،  سونا، استخر سرپوشيده ويژه بزرگسالان، استخر ويژه  خردسالان، سالن چند منظوره و چاي باغ است.  مهيمني شهردار منطقه 16 تهران درباره پروژه هاي ياد شده  گفت: در اين مجموعه قبل از احداث اماكن مذكور، حدود 7 هزار متر مربع فضاي غير مشجر به شكل معابر، زمين هاي  آسفالت بازي، استخر روباز متروكه و تاسيسات قديمي  بلااستفاده وجود داشت، كه به همت شهرداري منطقه 16 علاوه  بر احداث سالن ها و ساختمانهاي ياد شده نسبت به بازسازي  و ايجاد حدود 17 هزار مترمربع فضاي سبز مشجر نيز اقدام  شده كه محيطي دلپذير براي مراجعين و شهروندان فراهم  آورده است وي گفت: بوستان تفريحي آزادگان نيز به منظور تامين امكانات تفريحي با صرف هزينه اي بالغ بر 4 ميليارد ريال در زميني به مساحت 26 هزار مترمربع احداث شده است.  وي افزود: خانه مشق نيز با صرف هزينه اي بالغ بر 250 ميليون ريال و به منظور پر كردن اوقات فراغت و ارتقاء فرهنگ مطالعه و كتابخواني احداث شده است. خانه مشق داراي  دو سالن مطالعه مجزا براي دختران و پسران و يك سالن  كتابخانه است. 
