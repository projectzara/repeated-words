 گروه شهرستانها: حادثه كوي دانشگاه تهران از زواياي  مختلف براي رفع ابهام بايد مورد بررسي قرار گيرد.  به گزارش خبرنگار همشهري در مشهد، مهرعليزاده استاندار خراسان در نشست شوراي اداري همچنين افزود: حادثه كوي  دانشگاه بايد موشكافي شود و كوچكترين مسائل جناحي بر بيان واقعيت ها نبايد تاثيري داشته باشد، چنانچه  چهره هاي تشديدكننده و چهره هاي پنهان حادثه شناسايي و معرفي شوند، هم ابهامات بوجود آمده براي مردم روشن  مي شود و هم خطرات بالقوه و نهفته در آن آشكار خواهد شد.  مهرعليزاده با تاكيد بر اين كه از يك سونگري و بهره برداري يك سويه بايد اجتناب شود گفت: مطبوعات بايد در راستاي ارزشهاي انقلاب گام بردارند و زمينه هايي را فراهم كنند تا تضارب افكار وجود داشته باشد كه اگر فكرها و انديشه هاي مختلف در جامعه طرح شود، جامعه زنده، پويا و داراي تحرك خواهد بود.  وي گفت: ابراز عقيده بايد تا حدي باشد كه امنيت جامعه را به خطر نيندازد و همچنين حفظ امنيت هم نبايد بهانه اي  براي سركوب كردن انديشه ها شود.  استاندار خراسان افزود: حضور آقاي خاتمي در صحنه سياسي  كشور و تصوير يك چهره جديد از نظام جمهوري اسلامي ايران  كه مورد استقبال دنيا قرار گرفته است براي منافقين و دشمنان انقلاب غيرقابل تحمل است، بنابراين تمام تلاش  آنها اين است كه شعارها و وعده هاي دولت به ثمر ننشيند تا اعتماد و شور و شوق مردم نسبت به نظام سست شود.  وي با اشاره به اين كه رفاه و توسعه در گرو آرامش است  گفت: دولت تمام تلاش خود را مي كند تا محيطي آرام و به  دور از تشنج ايجاد شود. 
