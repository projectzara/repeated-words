 گروه شهرستانها: استاندار زنجان با انتقاد از كساني كه  سعي در تضعيف دولت خدمتگزار دارند گفت: تضعيف دولتي كه  از حمايت بيش از 70 درصد مردم برخوردار است تضعيف اصل  نظام و رهبري است.  به گزارش خبرنگار همشهري مسعود سلطاني فر در جمع  فرمانداران، بخشداران، شهرداران و مديران ستادي  استانداري زنجان افزود: عده اي سعي مي كنند با وارونه  جلوه دادن آن چيزي كه در 18 تيرماه در كوي دانشگاه اتفاق  افتاد، دولت را ضعيف و ناكارآمد جلوه دهند و اين گونه  اعلام كنند كه دولت توانايي ايجاد و برقراري امنيت را ندارد.  وي با اشاره به اين كه حفظ اصل نظام مهمتر از هر چيز ديگر است گفت: گروه هايي كه امروز خودشان را عاشقان  رهبري مي دانند و سنگ حمايت از رهبري را به سينه مي زنند در همين يكي دو هفته گذشته بيشترين حركت ها و صحبت ها را عليه فرمايشات و سياستهاي مقام معظم رهبري داشتند.  استاندار زنجان تصريح كرد: اين روزها در برخي رسانه ها به گونه اي نشان داده مي شود كه انگار هيچ اتفاقي در 18 تيرماه رخ نداده و حمله اي به دانشجويان صورت نگرفته است،  انگارنه انگار كه به 800 اطاق دانشجويان جانباز و بسيجي  و عادي حمله شده است.  سلطاني فر با بيان اين مطلب كه اين طور وانمود مي كنند قضيه فقط به خشونت هاو شرارت هاي عده اي اوباش در روزهاي دوشنبه و سه شنبه ختم مي شود گفت: حادثه اي كه  قلب مقام معظم رهبري را به درد آورد و جريحه دار كرد،  حادثه حمله عده اي وظيفه نشناس و مشكوك به خوابگاه  دانشجويان بوده نه چيز ديگر وافزود: برخي رسانه ها متاسفانه در چند روز گذشته هيچ اشاره اي به فرمايشات  مقام معظم رهبري به خصوص آن قسمتي كه در محكوم كردن حمله  عده اي به خوابگاه دانشجويان و ضربوشتم آنان بوده  نمي كنند و شايد اين مسئله در تعارض با منافعشان است.  استاندار زنجان با بيان اين كه اين گونه حوادث و وقايع و ناآرامي ها به هيچ وجه مانعي براي ادامه توسعه سياسي  دولت نخواهد بود تاكيد كرد: بايد با قدرت و قوت بادادن  آزاديهاي مختلف در چهارچوب قانون اساسي به مردم، توسعه  سياسي را ادامه داد، زيرا دولتهايي از امنيت پايدار برخوردارند كه به مردم آزاديهاي بيشتري مي دهند.  وي با اشاره به انتشارنامه 24 تن از فرماندهان سپاه به  رئيس جمهوري در برخي روزنامه ها گفت: چطور چاپ نامه فردي  كه خائن به ملت و مملكت است و جناياتي را مرتكب شده در يك روزنامه، جرم تلقي شده و آن روزنامه تعطيل مي شود، در حالي كه نامه خيلي محرمانه فرماندهان سپاه كه در چند روزنامه و هفته نامه چاپ شده بدون پيگرد مي ماند. 
