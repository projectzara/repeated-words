 اگر به پرسش هاي گوناگون درباره سعيد اسلامي، همدستان  اطلاعاتي و پشتوانه هاي تبليغي وي پاسخ داده شود، آن گاه  ماجراي ثروت هاي بادآورده و برخوردهاي زننده با مديران  لايق نظام روشن تر مي شود گروه سياسي: مجمع نمايندگان ادوار مجلس شوراي اسلامي با انتشار بيانيه اي تحليلي در خصوص حوادث اخير، خواستار تشكيل ستادي مركب از نمايندگان گروههاي ملي و مذهبي و وفاداران به قانون اساسي و نظام جمهوري اسلامي براي غلبه  بر هر گونه بحران آفريني شدند.  اين بيانيه با تاكيد بر حساسيت مسائل و ضرورت ريشه يابي  دقيق حوادث نكاتي چند را يادآور شده است:  1- آقاي خاتمي نماد دوم خرداد و محصول اين پديده  غرورآفرين ملي - مذهبي است كه در توفان حوادث و دشمني ها،  اعتماد ملي و اعتبار بين المللي جمهوري اسلامي ايران را سبب شده است. دامن زدن به دشمني ها و تلاش براي در تنگناقراردادن آقاي رئيس جمهور انديشه اصلاح گرانه دوم  خرداد را در محاق فرو نخواهد برد بلكه با بهانه و فرصت دادن به دشمنان دانا از طريق دوستان نادان نه تنها نظام جمهوري اسلامي ايران كه مصيبت بارتر از آن اصل  اسلام و توانايي اين دين بزرگ الهي براي اداره جامعه را در اذهان مورد ترديد قرار خواهد داد كه جبران آن هرگز ممكن نيست.  2- كشف برخي از عوامل قتل هاي زنجيره اي بزرگترين افتخار نظام اطلاعاتي و عدم اطلاع رساني درست در باب برنامه ريزان، مجريان و آمران اين شبكه مخوف و جهنمي  بزرگترين اشتباه تاريخي مسئولان و دست اندركاران اين  پرونده ملي است. هر چند كه بررسي مجموعه حوادث و تلاش  براي رفع بحرانها از وظايف جدي همه مسئولين كشور است اما كشف راز قتلهاي محفلي مي تواند ارتباط سعيد امامي ها را با بسياري از محفلهاي ديگر برملا و مسئولين را در خشكانيدن ريشه هاي فساد و درآوردن چشم توطئه ياري نمايد.  سعيد امامي يك فرد نيست كه با اعلام مرگ مشكوك و پر از ابهام وي دامن محفلهاي خودسر برچيده شود او كه با تكيه  بر اعتماد بيش از حد مسئولان طي سالهاي طولاني در حساسترين پست امنيتي كشور به پي گيري طرحها و برنامه هاي  القائي پرداخت و مشكلات فراواني را در داخل و خارج از كشور براي نظام و كشور فراهم آورد و تنها پس از اعلام  خودكشي از وي بعنوان عامل اصلي و كمي بعد از آن به عنوان  يكي از عوامل اصلي قتلهاي زنجيره اي نامبرده شد، در طول  سالهاي مسئوليت خود در ساماندهي جرياني نقش اساسي داشته  كه وي را از حالت يك فرد به صورت يك جريان ريشه دار درآورده است. اينك بر مسئولين امر است كه به اين  سئوالهاي اساسي پاسخ دهند.  دوستان و ياران و همقطاران سعيد امامي در وزارت اطلاعات  و در ساير دستگاهها چه كساني هستند؟ رابطه گروه ها و جريانات خشونت طلب با اين افراد چگونه است؟ چه كساني و با چه انگيزه اي گروه هاي فشار و شبه نظامياني را سامان  داده اند كه امنيت را از مردم سلب كنند؟ چرا دستگاه قضايي در برخورد با اين افراد ناتوان و يا فاقد اراده است؟ دوستان و همفكران سعيد امامي بعد از آنكه وي در مقام مشاورت وزارت به كار مشغول شده در چه  ارگانها و در چه مسئوليتهايي مشغول به فعاليت شدند؟ مسئولين بخش فرهنگي اين جريان در رسانه ها و مطبوعات چه  كساني هستند؟ برنامه هايي كه براي بهم زدن نظم عمومي  دارند چگونه و در كجا طراحي و به مرحله اجرا درمي آيد؟ برهم زدن روابط خارجي و اخلال در مسائل اقتصادي و سرمايه گذاري و فراهم كردن زمينه خروج سرمايه و عدم  امنيت حاصل چه برنامه و تفكري است؟ اگر به اين سئوالها و مجموعه سئوالهايي از اين قبيل پاسخ  داده شود آنگاه ماجراي ثروت هاي بادآورده و برخوردهاي  زننده با مديران لايق و عدم پرداختن به دخالت بعضي از افراد و نهادها در فعاليت هاي اقتصادي و پي آمدهاي آن  روشن تر مي شود.  راز و رمز حمله به تجمعات قانوني - تحركات گسترده عليه  مطبوعات و... در معرض ديد همگان قرار مي گيرد.  در پناه اين بررسي دقيق و اجمالي است كه حمله وحشيانه به  كوي دانشگاه تهران و حوادث و آشوبهاي شهر تهران كه  شايسته بررسي جدي است در ارتباط با ساير مسائل معنا و مفهومي عميق تر پيدا مي كند.  حمله ددمنشانه و ديوانه وار به دانشجويان بي دفاع و مظلوم تبريز نيز جزء بسيار دردناكي از اين وقايع تلخ است  كه به دليل حوادث و پوشش خبري مسائل تهران آنطور كه لازم  است به آن پرداخته نشده است.  3- سعيد امامي و همفكران وي با اقدامات خود بزرگترين  ضربه را به حيثيت و اعتبار دستگاه امنيتي كشور وارد كردند.  اعتبار نيروي انتظامي در جريان برخوردهاي خلاف با شهرداران تهران دخالت عناصر غيرمسئول در آن و اخيرا همدستي و همراهي در انهدام و به خاك و خون كشيدن كوي  دانشگاه تهران دچار خدشه جدي شده است. سئوالي كه اينك در مقابل همه آگاهان و دلسوزان قرار مي گيرد اينست كه آيا اكنون نوبت سپاه پاسداران انقلاب اسلامي است؟ قطعا فرماندهان عزيز و دلسوز سپاه آگاهند كه بخش عظيمي  از پاسداران، بسيجيان و ايثارگران و جانبازان و فرماندهان بزرگوار همچون آحاد ملت در ايجاد حماسه دوم  خرداد نقش داشته و از توسعه سياسي و دولت منتخب خود حمايت جدي و قاطعانه دارند.  آيا انتشار نامه جمعي از فرماندهان سپاه جزئي از توطئه  براي ايجاد اختلاف در بين نيروهاي نظامي كه بايد حافظ و پاسدار مملكت در مقابل توطئه بيگانگان باشند نيست؟ ما گمان مي كنيم جرياناتي همچون سعيد امامي در بسياري از ارگانها به فعاليت و برنامه ريزي مشغولند تا اعتبار همه  نهادهاي جمهوري اسلامي ايران را زير سئوال ببرند.  هوشمندي فرماندهان بزرگوار سپاه و عزم و اراده آنان در دفاع از ميهن و عدم ورود به جناح بندي هاي سياسي و اختلاف برانگيز بر طبق قانون و فرمايشات امام باعث  خنثي شدن اين توطئه ها خواهد شد.  4- از آنجاكه به نظر مي رسد مغز متفكري در پشت اين  جريانات به برنامه ريزي و توطئه عليه نظام مشغول است و اهداف خود را از طريق بعضي از افراد نهادها و در پناه  واژه هاي دين و ولايت به پيش مي برد مجمع نمايندگان  ادوار مجلس شوراي اسلامي به منظور غلبه بر نارسايي ها و گرفتن امكان توطئه از دشمنان دين و ملت تشكيل ستادي مركب از نمايندگان همه گروههاي ملي و مذهبي و وفاداران به  قانون اساسي و نظام جمهوري اسلامي ايران براي غلبه بر هرگونه بحران آفريني را با به رسميت شناختن حقوق همه  آحاد جامعه براساس "ايران براي همه ايرانيان "پيشنهاد مي كند و اميدواريم كه اين پيشنهاد مورد قبول مقام رهبري  و رياست جمهوري نيز قرار گيرد.  اظهارات و پيشنهادات و ارائه راهكار از سوي همه شخصيتها و دلسوزان انقلاب و ميهن در گذر از تنگنا ها راهگشا و چاره ساز است.  5- متاسفانه موضع گيري هاي صدا و سيما و شيوه  اطلاع رساني اين رسانه ملي به گونه اي است كه موقعيت اين  دستگاه مهم خبري را كه بايد بصورت رسانه ملي و دانشگاه  عمومي باشد تا حد بولتن يك جريان خاص تنزل داده است.  ما نمي توانيم تاسف خود را از تاثير منفي اينگونه  اقدامات بر افكار عمومي پنهان كرده و نگراني خود را در آسيبديدن وجهه جمهوري اسلامي ايران در مجامع بين المللي  اعلام نكنيم.  براي رفع شبهات و پاسخگويي به ابهامات از مقامات  اطلاعاتي، امنيتي و قضايي مي خواهيم كه دادگاه متهمين  حوادث اخير از جمله بانيان و حمله كنندگان واقعي به كوي  دانشگاه تهران و دستگيرشدگان حوادث بعد از آن را به صورت  علني و با حق استفاده از وكيل با شرايط عادلانه برگزار نمايند.  يك بار ديگر از مقام رهبري، رياست جمهوري، مراجع، علما و همه احزاب و شخصيت هاي ملي - مذهبي براي وحدت و وفاق ملي  و غلبه بر بحرانهاي اجتماعي طلب ياري مي نماييم. 
