 گروه سياسي: ارنستو وي لياماس سفيرجديد فيليپين در تهران روز يكشنبه با آقاي سيدمحمد خاتمي رئيس جمهوري  ديدار و استوارنامه خود را تقديم وي كرد.  رئيس جمهوري در اين ديدار روابط خوب دو كشور را زمينه  ساز گسترش روابط ميان منطقه خاورميانه و شرق آسيا دانست  و اظهار اميدواري كرد كه خانواده بزرگ كشورهاي آسيايي  بتوانند در كنار يكديگر به خاطر مزاياي نسبي و هدفهاي مشترك جايگاه ممتاز خود را در عرصه بين المللي  پيدا كنند.  آقاي خاتمي همچنين همكاري مكمل در عرصه هاي اقتصادي،  مبادلادت علمي، تكنولوژيك، خدمات و نيز سرمايه گذاري هاي  مشترك را به سود دو كشور خواند و گفت: همكاري ايران و فيليپين در سازمانهاي بين المللي مي تواند موءيد استقرار و تثبيت صلح در جهان باشد.  رئيس جمهوري به نقش دو كشور در تثبيت صلح عادلانه در منطقه خود اشاره كردو گفت: مبارزه با قاچاق مواد مخدر،  توليد و گسترش سلاحهاي شيميايي، طرفداري از حقوق بشر و مبارزه با تبعيض مي تواند دو كشور را بيش از پيش به  يكديگرنزديك كند.  آقاي خاتمي در ادامه بر تقويت نقش كميسيون مشترك دو كشور و اجراي نتايج به دست آمده از نشست هاي آن تاكيد كرد.  ارنستو وي لياماس سفير جديد فيليپين در تهران نيز در اين  ديدار از روند رو به پيشرفت توسعه همه جانبه ايران  اظهارخرسندي كرد و مواضع رئيس جمهوري اسلامي ايران را موجب گسترش بيش از پيش روابط بين دو كشور دانست. 
