 گروه سياسي: كريستيان تئودورسكي سفير روماني در تهران  ديروز در پايان مدت ماموريتش در ايران با آقاي سيدمحمد خاتمي رئيس جمهوري ديدار كرد.  به گزارش ايرنا رئيس جمهوري در اين ديدار با اشاره به  روابط بين دو كشور، آغاز مرحله جديد تاريخ روماني و طرح  مواردي از قبيل آزادي، تمرين دمكراسي، احترام به حقوق  انسان و حق حاكميت مردم بر سر نوشتشان را يادآور شد و گفت: جمهوري اسلامي ايران نيز با پيروزي انقلاب اسلامي  مرحله جديدي را براساس فرهنگ، دين و آئين خود در جهت  استقرار يك نظام مستقل و آزاد، كه مردم در آن بر سرنوشت  خود حاكم باشند آغاز كرده است.  رئيس سازمان كنفرانس اسلامي به موضوع بحران بالكان اشاره  كرد و گفت: بالكان دچار زخم هاي بسيار عميقي شده است و بايد به داد آنجا رسيد و مردم اين منطقه حق دارند كه در امن، آسايش و رفاه زندگي كنند.  رئيس جمهوري افزود: بايد در مقابل تعصبات قومي و برخوردهاي خشن و نسل كشي ايستاد تا مردم در كنار يكديگر با رفاه و آسايش زندگي كنند.  رئيس سازمان كنفرانس اسلامي با انتقاد از دخالت قدرتهاي  بيگانه در منطقه بالكان گفت: كشورهاي منطقه بايد بكوشند كه صلح، آرامش و عدم تبعيض وعدالت در اين منطقه حاكم شود،  ما به سرنوشت بالكان اهميت مي دهيم و معتقديم مسلمانان  بايد در كنار ديگر اديان همزيستي مسالمت آميزي داشته  باشند وجمهوري اسلامي ايران به عنوان رئيس سازمان  كنفرانس اسلامي آماده هرگونه همكاري براي استقرار يك صلح  با ثبات در بالكان است.  كريستيان تئودورسكي سفير روماني نيز در اين ديدار ضمن  مثبت ارزيابي كردن مدت ماموريت خود در تهران، برگزاري  كميسيون هاي مشترك اقتصادي دوكشور را گامي مهم درگسترش  روابط دوكشور دانست و آمادگي كشورش را براي توسعه  همكاري ها در همه زمينه ها اعلام داشت. 
