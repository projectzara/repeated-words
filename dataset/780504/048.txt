 گروه سياسي: نشست سراسري انجمنهاي اسلامي دانشجويان  دانشگاههاي سراسر كشور(دفتر تحكيم وحدت)در روزهاي  پنجشنبه و جمعه هفته گذشته برگزار شد.  در پايان اين نشست كه به بررسي وقايع اخير كشور بويژه در تهران و تبريز اختصاص داشت قطعنامه اي صادر شد كه در بند نخست آن بر پيگيري خواسته هاي دانشجويان از جمله  مشخص شدن وضعيت مفقودين حوادث اخير تاكيد شده است.  در اين قطعنامه ضمن قدرداني از هوشياري دانشجويان كشور خواسته شد تا مهاجمين به كوي دانشگاه كه همان آشوبگران و اغتشاش طلبان خياباني هستند به مردم معرفي و برخورد مناسب قضايي با آنان صورت گيرد. در قسمت هاي ديگر اين  قطعنامه آمده است: ما معتقديم ريشه يابي حادثه كوي  دانشگاه تهران چندان مشكل نيست و ارتباط واضح و مشخص  اهداف اين حادثه و ريشه هاي قتل هاي زنجيره اي در كشور كاشف از تلاش بي حد و حصر جناح محافظه كار در استفاده از تمامي اهرمهاي فشار قانوني و غيرقانوني در ادامه پروژه  اسقاط دولت مردم سالار خاتمي است.  در اين قطعنامه همچنين با انتقاد از صدا و سيما و روزنامه كيهان تاكيد شده است كه در جريان فاجعه جمعه  سياه اين دو رسانه حقايق را تحريف كردند.  دفتر تحكيم وحدت همچنين خواستار رسيدگي به حادثه تبريز شده است و در خصوص طرح اصلاح قانون مطبوعات آن را در جهت  محدودسازي مطبوعات مستقل و پرده ديگري از مردم گريزي  سركردگان جناح راست توصيف كرده است. 
