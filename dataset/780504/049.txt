 گروه سياسي: مرتضي نبوي مدير مسئول روزنامه رسالت و عضو شوراي مركزي جامعه اسلامي مهندسين در گفتگو با يكي از نشريات وابسته به جناح محافظه كار خواستار استعفاي وزير كشور شد.  مدير مسئول روزنامه رسالت و نماينده تهران در مجلس  شوراي اسلامي در اين گفتگو ضمن اشاره به وقايع اخير تهران، عملكرد وزارت كشو را در اين وقايع "ضعيف "خواند و گفت: من به عنوان خيرخواهي با توجه به برخورد ضعيف وزارت  كشور توصيه مي كنم آقاي موسوي لاري استعفا دهد تا فرد مدير و مقتدري اين مسئوليت را بر دوش بگيرد.  مدير مسئول روزنامه رسالت در اين گفتگو اشاره اي به  مشخصه هاي يك "فرد مدير و مقتدر" نكرد و در شرايطي  خواستار استعفاي وزير كشور شد كه در هفته هاي اخير بعضا"  شايعات پراكنده اي در صحن مجلس و برخي محافل سياسي حاكي  از استيضاح احتمالي وزير كشور به دليل شرايط اخير كشور به گوش مي رسد. همچنين اين اظهار نظر عضو شوراي مركزي  جامعه اسلامي مهندسين در حالي به طور رسمي عنوان مي شود كه پيش از اين گروهي از نمايندگان و چهره هاي سياسي  منتسب به جناح راست در گوشه و كنار با زيرسئوال بردن  عملكرد دولت، مسئوليت وقوع تشنج در جريان حملات گروههاي  فشار به تجمعات دانشجويي و ضعف برخورد نيروي انتظامي را هم برعهده وزارت كشور گذاشته بودند و به نظر مي رسد صف آرايي جديد در مقابل عملكرد وزارت كشور را مي توان  حلقه ديگري براي بركناركردن وزير كشور دولت خاتمي و ايجاد بحراني جديد در سلسله اقدامات دولت ارزيابي كرد.  نماينده مجلس شوراي اسلامي همچنين با بي اساس خواندن  موضوع كودتا عليه دولت و مسئله ارائه طرح عدم كفايت  رئيس جمهوري، روزنامه هاي طرفدار دولت را مسئول پخش اين  مطالب دانست. 
