 به مناسبت سالگرد درگذشت مرتضي ني داود(نوازنده تار) مرتضي ني داود، در خانواده اي علاقه مند به موسيقي در تهران چشم به جهان گشود. پدرش "بالاخان "نوازنده تنبك  بود. ني داود در سن 5 سالگي، با تار آشنا شده و با زحمت،  نواهايي از آن استخراج مي كرد پدرش به استعداد او پي  برد و فرزند را نزد اساتيد زمان به آموزش گذاشت. نخست  نزد دو تن از تارنوازان گمنام به مدت كوتاه و سپس نزد ميرزاحسينقلي، بزرگترين استاد زمانه به شاگردي رفت. محيط خانواده ني داود محيط آرامي آكنده از ساز و موسيقي بود،  بخصوص جو آن زمان كه خالي از هرگونه موسيقي مبتذل  وارداتي بود، در پرورش ذوق وي سهم بسياري داشت. ني داود پس از گذراندن دوره رديف هاي ميرزا، نزد بهترين شاگرد او درويش خان رفت و كار خود را ادامه داد. ني داود جوان،  بهترين و محبوبترين شاگرد درويش شد و ضمن اتمام دوره  كلاسهاي وي، سرپرستي قسمتي از اداره كلاس را به عهده  گرفت و طي سالها، به دريافت سه مدال از دست درويش خان  نائل شد.  بالاخان مايل نبود كه موسيقي، پيشه آينده ني داود شود،  ليكن موسيقي، تا سالها پيشه اصلي هنرمند جوان شد و برادرانش، موسي و سليمان(چندي پيش فوت كردند)نيز همراه  او بودند. طي مجالست با هنرمندان در محافل مختلف، با نوازندگان ارزنده ديگري آشنا شد كه بعدها جزو دوستان و همكاران هنري او شدند; ني داود جوان پس از چند سال، كلاس  تعليم تار را در خانه خود به طور خصوصي داير كرد و به  كشف استعدادهاي جوان و ناشناخته جوانان پرداخت.  هنگام وفات درويش خان كنسرتي همراه پيانوي محجوبي و آواز دوامي و طاهرزاده اجرا كرد. از سال 1307 كه دوباره ضبط صفحه در ايران رواج يافت، ني داود صفحاتي از خود به  يادگار گذاشت كه بسياري از آنها ماندگارترين آثار در موسيقي ايراني هستند.  از سال 1319 كه راديو افتتاح شد، وي به همراه بزرگاني  چون، صبا، محجوبي، شهنازي، درگاهي، روانبخش، سماعي و ديگران به نوازندگي پرداخت. اما هيچگاه از راديو و طرز اداره آن تشكيلات راضي نبود و عاقبت از آنجا بيرون آمد وديگر به راديو بازنگشت.  ني داود در اين سالها، از آنجا كه ديگر در اداره راديو كاري نداشت مدرسه موسيقي نيز به خاطر غيرانتفاعي بودنش،  كفاف تامين معاش او را نمي كرد، به تجارت پرداخت و فعاليت خود را در زمينه موسيقي به همان مدرسه منحصر كرد.  مهمترين خدمات ني داود، ضبط رديف هاي موسيقي ايراني در نوار است كه از مهمترين مراجع براي پژوهش موسيقي سنتي  به شمار مي آيد. در دهه 1350 راديو از او دعوت به اين كار كرد. ني داود با وجود كهولت سن، پذيرفت و طي ماهها كار،  تعداد 297 نوار آماده شد كه شامل تمام محفوظات اين پير استاد بود از آموخته هايش.  در اواخر دهه 1350، استاد پير به همراه فرزند و خانواده  خود به خارج از كشور مهاجرت كرد و هميشه مي گفت: اگر روزي دستهايم از كار بيفتند خواهم مرد مرتضي ني داود،  از لحاظ ارزشيابي موسيقايي، يك نوازنده كامل موسيقي سنتي  ايران بود و ادامه منطقي راه افرادي چون: آقا غلامحسين،  ميرزا حسينقلي و درويش خان. هرگاه صفحات ني داود شنيده  مي شود اين پيوستگي عميق و ريشه دار بيشتر مشخص مي شود.  مهمترين خصيصه داود، ايمان او به مباني موسيقي سنتي و اجراي اصيل و درست آنها است و پرهيز از اختلاط كوركورانه  موسيقي غربي با ايراني و پرهيز شديدتر از بدعت گذاري هاي  نابخردانه در نوازندگي بود.  اما سرانجام استاد مرتضي ني داود دستش از كار افتاد و...  دوم مردادماه مصادف بود با نهمين سالگرد اين استاد فقيد كه يادش را گرامي مي داريم.  منابع:  - سرگذشت موسيقي ايران  - مردان موسيقي نوين و سنتي ايران 
