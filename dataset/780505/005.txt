 * هيچ يك از قوانين فعلي و لازم الاجرا، پوشيدن لباس  آستين كوتاه را براي مردان صراحتا" جرم توصيف نكرده اند    با شروع فصل گرما، دگربار بعضي از مردم به استفاده از لباس آستين كوتاه روي آورده اند خاصه امسال كه گرما زودتر از تابستان از راه رسيده است تا جايي كه هواي  تهران در روز يازدهم خرداد سال جاري به 38 درجه  سانتيگراد بالاي صفر رسيد كه بنابر اعلام سازمان  هواشناسي كشور در 40 سال گذشته بي سابقه بوده است. از طرف ديگر برخي از ادارات دولتي از قبيل نيروي انتظامي  (كلانتري، ابلاغ، گذرنامه و..)از ورود مرداني كه لباس  آستين كوتاه بر تن دارند جلوگيري مي كنند و اين وضعيت  بعضا" در مدارس و دانشگاهها با كيفر انضباطي توام است.  در سالهاي گذشته در مجتمع هاي قضايي تهران نيز چنين  ممنوعيتي برقرار شده بود. براي پي بردن به مشروعيت اين  اقدام، به بررسي انطباق آن با مقررات قانوني بايد پرداخت.  در قانون سابق آزمايشي تعزيرات مصوب 18/5/62 هيچ ماده اي  راجع به ممنوعيت پوشيدن لباس آستين كوتاه براي مردان  وجود نداشت ولي گويا برخي تمايل داشتند آن را مشمول فصل  جرائم برضد عفت و اخلاق عمومي و تكاليف خانوادگي قرار دهند تنها مواد اين فصل كه به زعم عده اي شامل اين  ممنوعيت مي شد، لابد مواد 102 و 103 و 104 بودند كه  عينا" در مواد 638 و 639 و 640 قانون مجازات اسلامي مصوب 2/3/75(فصل هجدهم - جرائم ضدعفت و اخلاق عمومي)وارد شده  و فقط كيفرها تغيير كرده اند.  طبق ماده نخست قانون نحوه رسيدگي به تخلفات و مجازات  فروشندگان لباسهايي كه استفاده از آنها در ملاءعام خلاف  شرع است و يا عفت عمومي را جريحه دار مي كند /مصوب 28/12 65، كساني كه عالما" عامدا" لباسها و نشانه هايي كه  علامت مشخصه گروه هاي ضداسلام يا انقلاب است توليد يا وارد كنند يا بفروشند و يا در ملاءعام و انظار عمومي از آنها استفاده نمايند مجرم شناخته مي شوند كه اين مقوله  از بحث حاضر وضوحا" خروج موضوعي دارد.  مطابق ماده چهارم همين قانوني، كساني كه در انظار عمومي  وضع پوشيدن لباس و آرايش آنان خلاف شرع و يا موجب ترويج  فساد و يا هتك عفت عمومي باشد، توقيف و خارج از نوبت در دادگاه صالح محاكمه و حسب مورد به يكي از مجازاتهاي  مذكور در ماده دوم قانون يعني تذكر و ارشاد- توبيخ و سرزنش- تهديد- جريمه نقدي از 20 تا 200 هزار ريال - شلاق  از 20 تا 40 ضربه، محكوم مي شوند(اگر مجرم كارمند دولت  باشد، مجازاتهاي ديگر هم دارد)صرف نظر از اينكه واژه  " آرايش "در اين ماده به بانوان اختصاص دارد، عبارت كلي و مبهم" وضع پوشيدن لباس آنان خلاف شرع و يا موجب ترويج  فساد و يا هتك عفت عمومي باشد" به هيچ وجه بر ممنوعيت  استفاده از لباس آستين كوتاه براي مردان دلالت ندارد و آنان كه با تفسير به راي و دلخواهانه چنين برداشت و استنباطي دارند، با تفسير فوق العاده موسع كه در جزائيات  مذموم و ممنوع است، عقيده خود را بر ديگران تحميل  مي كنند. حتي آيين نامه اجرايي اين قانون كه بنابه  پيشنهاد مورخ 13/7/1366 شوراي عالي قضايي سابق در تاريخ  20/3/68 به تصويب هيات وزيران رسيده است نيز صريحا" يا ضمنا" هيچ دستور و حكمي راجع به لباس آستين كوتاه به  عنوان يكي از مصاديق فساد و ترويج آن و هتك عفت عمومي و مالا" ممنوعيت استعمال آن ندارد.  ممكن است اشخاصي كه اطلاعات حقوقي ندارند دچار اين شائبه  شوند كه توسل به قوانين مذكور- علي الخصوص ماده 638 قانون مجازات اسلامي مصوب 1375 درباره تظاهر به فعل حرام -  و نيز تمسك به اصل 167 قانون اساسي كه بر قاضي تكليف  كرده تا در صورت نيافتن حكم در قانون، با استناد به  منابع فقهي راي دهد براي اثبات ممنوعيت پوشيدن لباس  آستين كوتاه براي مردان كافي است ولي اين توريه براي  خاموش كردن آگاهان حقوقي راه به جايي نمي برد چه، به  استناد دلايل مشروح زير با هيچ تفسير و استنباطي  نمي توان پوشيدن لباس آستين كوتاه را در شمول قوانين پيش  گفته دانست و چنين كاري بيهوده و پرزحمت به مثابه  وصله اي ناجور است كه از فواصل دور خودنمايي مي كند;  الف)هيچ يك از قوانين فعلي و لازم الاجرا، پوشيدن لباس  آستين كوتاه را براي مردان صراحتا" جرم توصيف نكرده اند.  ب)اصل مقيد 167 قانون اساسي نمي تواند اصل مطلق 36 همان  قانون را كه در مقام بيان حقوق ملت ايران است و مي گويد:  " حكم به مجازات و اجراي آن بايد تنها... به موجب قانون  باشد" تخصيص دهد.  ج)پيش بيني بزه "بي حجابي "به آن معناست كه فقط جواز روءيت قرص صورت و كفين و مچ دستان خانمها وجود دارد و بيش  از آن، مشمول تبصره ماده 638 قانون مجازات اسلامي مصوب 1375(جايگزين تبصره ماده 102 قانون آزمايشي سابق  تعزيرات مصوب 1362)شود خواه در كوچه و خيابان، خواه در محل تحصيل و محل كار اعم از خصوصي و دولتي، اما استفاده  از لباس آستين كوتاه براي مردان نه تنها در كوچه و خيابان و پارك(بوستان فعلي)بلكه در تمام محلهاي كار خصوصي و حتي بسياري از ادارات دولتي نيز مجاز است پس  قطعا" جرم نيست چه، در اين صورت مانند حجاب بانوان در همه مكانها يكسان عمل بايد مي شد(از موءثر پي به اثر دولتي هم يكسان رفتار نمي شود فرضا" در تابستان 1376 ورود مرداني كه آستين كوتاه پوشيده بودند به برخي از مجتمع هاي قضايي تهران، ممنوع و به برخي ديگر آزاد بود.  د)اگر ديدن دستهاي مردان، غيرشرعي است(كه نيست)چرا مسابقات شنا و شيرجه و واترپلو مردان كه در داخل كشور برگزار مي شود، از سيماي جمهوري اسلامي ايران پخش  مي شوند؟ در همين صدا و سيما كه تحت نظارت مستقيم مقام  معظم رهبري قرار دارد، مردان در سريالها و فيلمهاي  ايراني لباس آستين كوتاه بر تن دارند كه علت، همانا جرم  نبودن و فقدان منع قانوني چنين پوششي براي مردان است. به  خاطر داشته باشيم كه اصل بر آزادي است مگر آنكه استثنايي،  بيان و مصرح شود نه بالعكس.  علي هذا پوشيدن لباس آستين كوتاه از سوي مردان در جمهوري  اسلامي ايران نه غيرقانوني است و نه غيرشرعي. آن دسته از ادارات دولتي كه استفاده از اين گونه لباس را براي  آقايان ممنوع مي دانند و از ورودشان به اماكن دولتي  جلوگيري مي كنند و بعضي ديگر مانند مدارس و دانشگاهها كه  كيفر انضباطي هم تعيين كرده اند و نيز آناني كه در قالب مامور تحقيق محلي در گزينش افراد براي استخدام و يا قبولي در آزمونهاي گوناگون - با تجسس و پرس و جو از همسايگان و اين و آن - استعمال لباس آستين كوتاه را نكته اي منفي و نقطه ضعف اشخاص جلوه مي دهند، برخلاف  قانون اساسي آزاديهاي فردي مردم را تضييع مي نمايند. در اين خصوص نيكوست آقاي رييس جمهور به كليه دستگاههاي  اجرايي و قضايي، عموما" و به هيات مركزي گزينش در سازمان  امور اداري و استخدامي كشور، خصوصا" هشدار بدهد تا به  كليه هسته هاي گزينش و ماموران تحقيق محلي آموزش داده  شود كه از اعمال فشار غيرقانوني بر مردم بپرهيزند.  آرش صادقيان - حقوقدان 
