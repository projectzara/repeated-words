 گروه اجتماعي: انجمن صنفي روزنامه نگاران با صدور بيانيه اي بازداشت غيرقانوني كاظم شكري را محكوم كرد و اعلام كرد به منظور حمايت از وي علاوه بر تعيين وكيل،  هيات مديره ساعت 6 بعد از ظهر سه شنبه در دفتر روزنامه  صبح امروز حضور خواهند يافت.  انجمن صنفي روزنامه نگاران از همكاران مطبوعاتي خواست با حضور در اين محل همبستگي صنفي و حرفه اي خود را به نمايش  بگذارند.  متن اين بيانيه به شرح زير است:  به رغم گذشت بيش از يك هفته از بازداشت غيرقانوني  روزنامه نگار" آقاي كاظم شكري "هنوز هيچ توضيح مستدل و قانوني از سوي دادگاه مطبوعات درباره اين اقدام ارائه  نشده است.  انجمن صنفي روزنامه نگاران پيش از اين هشدار داده بود كه  تصويب طرح تغيير قانون مطبوعات راه را براي ايجاد محدوديت هاي بيشتر فعاليت هاي مطبوعاتي فراهم خواهد كرد.  بازداشت آقاي شكري به عنوان مسئول صفحات داخلي روزنامه  صبح امروز نشان مي دهد كه دادگاه مطبوعات پيش از تصويب طرح مذكور خود را ملزم به رعايت مفاد آن مي داند.  بدون شك اينگونه اقدامات غيرقانوني در صورت تكرار امنيت  شغلي و استقلال حرفه اي روزنامه نگاران را به خطر انداخته و تضييقات فراواني را براي مطبوعات به عنوان ركن  چهارم دمكراسي فراهم خواهد كرد. لذا همچنان از نمايندگان  محترم مجلس مي خواهيم با مسكوت گذاردن اين طرح در رفع  اين تهديد بكوشند.  اكنون پس از توقيف روزنامه سلام، دستگيري كاظم شكري  روزنامه نگار جهادگر و خبرنگار جبهه هاي جنگ تحميلي، ملت  بزرگوار و جامعه مطبوعاتي ما به روشني مي تواند در ميزان  واقعيت شعار مبارزه با آنچه ابتذال و فساد مطبوعاتي و مقابله با فعاليت روزنامه نگاران وابسته به محافل بيگانه  خوانده مي شود قضاوت كند.  انجمن صنفي روزنامه نگاران ايران با تعيين وكيل براي  پيگيري هاي حقوقي تا آزادي آقاي كاظم شكري اعلام مي دارد به منظور حمايت از ايشان اعضاي هيات مديره انجمن امروز سه شنبه مورخ 5/5/78 ساعت 6 بعد از ظهر در دفتر روزنامه  صبح امروز حضور خواهنديافت. حضور ديگر همكاران  روزنامه نگار در اين محل همبستگي صنفي و حرفه اي را براي  دفاع از حقوق قانوني روزنامه نگاران به نمايش خواهد گذاشت. 
