 گروه اجتماعي: دادگاه موسوي خوئيني ها مديرمسئول روزنامه  سلام و نظر هيات منصفه اين دادگاه مبني بر مجرميت وي  بازتابهاي فراواني را در پي داشت.  سيدمحمدرضا خاتمي عضو شوراي مركزي جبهه مشاركت در اين  مورد به روزنامه ايران نيوز گفت: جرياني كه پشت دادگاه  سلام است از حوادث گذشته عبرت نمي گيرد.  وي گفت: از نظر ما هنوز ماهيت و جايگاه قانوني دادگاه  ويژه روحانيت مورد سئوال است. به همين دليل اگر حكم هم  صادر كند جاي ترديد خواهد بود.  خاتمي افزود: دادگاه بايد هيات منصفه داشته باشد كه  جايگاه و نحوه انتخاب آن نيز مشخص است. ليكن هيات  منصفه اي كه توسط خود رئيس دادگاه تشكيل شده باشد يكي از موارد طنز در تاريخ است. عضو جبهه مشاركت در مورد دادگاه  روز يكشنبه روزنامه سلام گفت: ترديدي نيست كه برخورد با روزنامه سلام يك برخورد سياسي است. شايد روزنامه سلام  جرائمي را نيز مرتكب شده باشد اما نكته قابل توجه برخورد دوگانه قوه قضائيه با روزنامه هاي متعلق به جناح راست و جناح چپ مي باشد.  وي افزود: به اعتقاد ما برخورد با روزنامه هاي جناح راست  يك برخورد قانوني است. اين روزنامه ها احضار مي شوند و از آنان توضيح خواسته مي شود. اما در مقابل خبر روزنامه  سلام- اگر واقعا" خبر محرمانه باشد- بدون درخواست هيچ  توضيحي ابتدا حكم تعطيلي روزنامه صادر مي شود و بعد دادگاه آن تشكيل مي گردد.  خاتمي در مورد دفاعيات موسوي خوئيني ها مديرمسئول  روزنامه سلام گفت: تا آنجا كه من مي دانم ايشان دفاعيات  مفصلي را تهيه و به دادگاه ارائه كرده بود و قصد هم  نداشت كه به دادگاه برود. زيرا اعتقاد داشت حكم دادگاه  قبل از تشكيل صادر شده است. ليكن نمي دانم چرا در دادگاه  حضور يافت.  او در مورد نحوه انتشار خبر دادگاه و دفاعيات مديرمسئول  سلام در صدا و سيما گفت: صدا و سيما اقدام به تقطيع و پخش گزينشي دفاعيات آقاي خوئيني ها نمود. همينطور بيشتر صحبت هاي دادستان را پخش كرد كه اتهامات و سابقه پرونده  را بيان مي نمود و اين امر بر سياسي بودن دادگاه بيشتر تاكيد دارد.  مديرمسئول هفته نامه مشاركت ارگان جبهه مشاركت گفت: در خواست ما اين است كه براي رفع هرگونه ابهام دفاعيات  مديرمسئول سلام به طور كامل منتشر و صدا و سيما هم همه  دادگاه او را بدون كم و كاست پخش كند.  خاتمي ادامه داد: اعتقاد دارم كه حكم دادگاه سلام چيزي  جز تعطيلي نخواهد بود و با توجه به نظر هيات منصفه  دادگاه بايد منتظر محكوميتي علاوه بر تعطيلي روزنامه  سلام باشيم.  وي گفت: متاسفانه كساني كه عزم خود را براي تعطيلي  روزنامه سلام و ساير روزنامه هاي مشابه جزم كرده اند از حوادث و جريانات عبرت نمي گيرند. امروز يك اراده سياسي  پشت جريان دادگاه سلام قرار دارد.  به گزارش واحد مركزي خبر سعيد ليلاز سردبير روزنامه  مناطق آزاد در اين زمينه به رويتر گفته است: هيات منصفه  سخت ترين راي ممكن را صادر كرد. آنها هيچ جايي براي قاضي  نگذاشتند تا براي تخفيف مجازات مانور دهد.  ليلاز گفت با توجه به اين مسئله كه قاضي خود هيات منصفه  را انتخاب مي كند هيچ انتظار ديگري به غير از اين راي  نمي توان داشت.  اين هيات منصفه كه متشكل از هشت عضو است و همگي به طور مستقيم روحانيون محافظه كاري هستند كه از سوي قاضي  برگزيده مي شوند شامل سه تندرو برجسته نيز مي باشد.  ليلاز گفت اينها- اعضاي تندرو هيات منصفه - به خاطر دشمني شان با موسوي خوئيني ها و در كل اصلاحات معروف  هستند.  عباس عبدي، عضو شوراي سردبيري سلام معتقد است راي هيات  منصفه مسئله فوق العاده اي نيست چون تصميم به تعطيلي  سلام خارج از دادگاه گرفته شده است، اينها فقط به وظيفه  خود عمل كردند.  عبدي گفت: تشكيلات محافظه كار از قبل تصميم گرفته اند تا سلام و ديگر نشريات طرفدار اصلاحات را تعطيل كنند و فقط به يك بهانه حقوقي نياز داشتند.  او گفت قرار نيست اين روزنامه تحت عنوان ديگري در ايران  بار ديگر منتشر شود. 
