 ورود جهانگردان به ايران براي مشاهده خورشيد گرفتگي  نيازي به اخذ رواديد ندارد گروه علمي فرهنگي: معاون امور بين الملل سازمان  ايرانگردي و جهانگردي فعاليت و اقدامات اين سازمان را به  منظور بهره برداري از رخداد طبيعي خورشيد گرفتگي جهت  شناساندن هرچه بيشتر توانمنديهاي سياحتي كشور تشريح كرد.  محسن امامي، ديروز در گفت وگو با خبرنگاران رسانه هاي  گروهي اعلام داشت: سازمان ايرانگردي و جهانگردي از مهرماه سال 1377 كار جمع آوري اطلاعات علمي مربوط به  كسوف را از طريق مراكز و موسسات علمي دست اندركار علم  نجوم در ايران آغاز كرد.  وي با اشاره به ارتباط موضوع كسوف(خورشيد گرفتگي)با فعاليتهاي جهانگردي گفت: بايد از فرصت پيش آمده براي  بازاريابي جهت جذب هرچه بيشترجهانگرد به ايران استفاده  كرد.  وي خاطر نشان كرد: خورشيد گرفتگي مانند بسياري از پديده هاي طبيعي از موضوعاتي است كه مي تواند به توسعه  جهانگردي و افزايش سفر جهانگردان به ايران كمك كند.  امامي، افزود: پيش بيني مي شود براي رويت اين رخداد طبيعي حدود بيست هزار جهانگردبه ايران سفر كنند كه درآمد ناشي از آن تقريبا 20 ميليون دلار است.  معاون امور بين الملل سازمان ايرانگردي و جهانگردي گفت:  تشكيل ستادهماهنگي و نيز ستادهاي استاني به منظور ايجاد هماهنگيهاي لازم در 10 استان واقع در مسير كسوف، ارتباط با دفاتر خدمات مسافرتي و جهانگردي به منظورجلب توجه  آنها به اجراي گشتهاي ويژه كسوف از طريق انجام بازاريابي  وتبليغات در سطح بين المللي و ملي و برگزاري همايشهاي  ملي كسوف با حضورمقامات كشوري از اقدامات و برنامه هاي  اين سازمان است.  به گفته امامي، تهيه بروشور به زبانهاي فارسي، انگليسي،  فرانسه وآلماني، چاپ پوستر و توزيع آن از طريق  نمايندگيهاي جمهوري اسلامي درخارج از كشور و دفاتر خدمات  مسافرتي، تهيه عينكهاي مخصوص رصد خورشيدگرفتگي و توزيع  آنها در استانها از ديگر برنامه هاي سازمان ايرانگردي  وجهانگردي به مناسبت رخداد طبيعي كسوف است.  وي با اشاره به تهيه دستورالعمل اجرايي در هشت محور و ابلاغ آن به ستادهاي استاني، گفت: اين دستورالعمل شامل  فعاليتهاي اطلاع رساني وتبليغاتي، آماده سازي پايگاههاي  مناسب براي رويت و رصد كسوف، برگزاري گشتهاي ويژه كسوف  در سطح استان، برگزاري نمايشگاههاي سياحتي،  ارايه توصيه ها و خدمات ايمني و بهداشتي، برگزاري  سمينارها و نشستهاي علمي، برگزاري همايش استاني كسوف در روز خورشيدگرفتگي و نيز برگزاري مراسم نمازآيات در بعدازظهر روز بيستم مرداد است.  امامي، استانهاي كردستان، كرمانشاه، همدان، لرستان،  استان مركزي، اصفهان، يزد، كرمان، سيستان و بلوچستان و چهارمحال و بختياري، را از جمله 10 استاني ذكر كرد كه در مسير خورشيد گرفتگي كامل قرار گرفته اند.  معاون امور بين الملل سازمان ايرانگردي و جهانگردي گفت:  در هماهنگي با وزارت امورخارجه، جهانگرداني كه از كشورهاي اروپايي براي رويت خورشيدگرفتگي به ايران سفر مي كنند، نياز به اخذ رواديد ندارند. 
