   گفت وگو با معاون پژوهشي دانشكده روان شناسي و علوم  تربيتي دانشگاه تهران  اشاره;  دانشكده روان شناسي و علوم تربيتي دانشگاه تهران در سال  1344 با هدف ايجاد ارتباط بين آموزش عالي و آموزش و پرورش تاسيس شد. علوم تربيتي، در گذشته، تنها در آموزش  روشهاي تدريس و مباني آموزش و پرورش خلاصه مي شد و اين  دانشكده نيز ابتدا با دوره هاي كوتاه مدت علوم، رياضي،  شيمي و آموزش پيش از دبستان و كارآموزي در مدارس آغاز به  فعاليت كرده بود. در حال حاضر، ماهيت دروس دانشكده تغيير پيدا كرده و تقسيم بندي تربيت دبيري و آموزش روان شناسي  و... جاي دروس محض را گرفته است. عده اي معتقدند آموزش و پرورش كار خودش را مي كند و دانشگاه هم كار خودش را. به  عبارت ديگر، هيچ ارتباطي بين اين دو نهاد وجود ندارد.  خانم پروين كاظميان، موضوع ارتباط دو نهاد آموزش و پرورش  و آموزش عالي را در گفت وگويي كوتاه با خانم دكتر الهه  حجازي، معاونت پژوهشي دانشكده روان شناسي و علوم تربيتي  دانشگاه تهران كه دانش آموخته روان شناسي رشد از فرانسه  است، پي گرفته است. اين گفت وگوي كوتاه را مي خوانيم.  * ارتباط آموزش عالي با آموزش و پرورش را چگونه ارزيابي  مي كنيد و هر ساله چند درصد از فارغ التحصيلان اين  دانشكده جذب آموزش و پرورش مي شوند؟ - وقتي دو وزارتخانه جدا از هم داشته باشيم،  سياستگذاري ها متفاوت بوده و هدفها و راهبردهاي متفاوت  هم براي رسيدن به هدف انتخاب مي شود.  براي پذيرش نيرو، هميشه فكر مي كنم بايد آموزش عالي  تصميم گيرنده باشد، چرا كه نيروهاي متخصص فكري در آموزش  عالي هستند، ولي در آموزش عالي و در دانشكده هاي خودمان،  هنوز نمي دانيم نياز جامعه چيست؟ يعني مثلا" بنده به  عنوان عضو هيات علمي دانشگاه آيا رفته ام ببينم كه آموزش  و پرورش به چه چيزهايي نياز دارد؟ فقط براساس كمبودها تصميم مي گيريم. بنابراين، آماري نداريم كه آموزش و پرورش چه اندازه از نيروهاي تربيت شده ما را جذب مي كند.  البته ما هم نيروهاي علوم تربيتي را فقط به طور خاص و در حقيقت تنها براي آموزش و پرورش تربيت نمي كنيم. دانشكده  ما در رشته هاي مشاوره و مديريت براي مدارس نيرو تربيت  مي كنند و در اين رشته عموما" دانشجويان ما بورسيه هستند.  اين افراد براي مديريت آموزشي در آموزش و پرورش تربيت  مي شوند. دانشجويان رشته كودكان استثنايي را براي كار در مراكز آموزش و پرورش كودكان استثنايي تربيت مي كنيم. ولي  تاكنون آماري نگرفته ايم كه نشان دهد چقدر از نيروهاي ما جذب آموزش و پرورش شده اند و اين ناشي از همان كمبود ارتباط بين اين دو نهاد است.  * چه پيشنهادي براي ارتباط نزديك دو سازمان داريد؟ - معتقد هستم در آموزش عالي و آموزش و پرورش، بايد كميته اي وجود داشته باشد كه بتواند نيازها را شناسايي  بكند، چون تمام مشكل به نيروي انساني برنمي گردد. يك بخش  به روش هاي تدريس، بخشي ديگر به محتواي كتاب و انتخاب موضوعات كتاب و بخشي ديگر به ورود آخرين يافته ها به  كتابهاي درسي برمي گردد بايد بخشي از وظايف كميته اي  كه به آن اشاره كردم، تغيير محتواي كتب درسي آموزش و پرورش باشد كه بايد از طريق سفارش كار از آموزش و پرورش  به آموزش عالي صورت پذيرد.  * به نظر شما آموزش و پرورش به كجا و كدام دانشگاه بايد مراجعه كند. آيا در آموزش عالي در اين ارتباط كميته هاي  پژوهشي داريم؟ - در حال حاضر در دانشگاهها معاونت پژوهشي داريم كه اين  بخش، سياستگذاري هاي كلان را انجام مي دهد. اگر در وزارتخانه هاي آموزش و پرورش و فرهنگ و آموزش عالي،  كميته هاي تخصصي تشكيل بشود، در حقيقت مي شود گفت نزديكي  دو سازمان محقق خواهد شد.  * آيا تمايل و انگيزه براي اين كار در آموزش عالي وجود دارد؟ - در شرايط فعلي فكر مي كنم چنين موقعيتي را نتوان  پيش بيني كرد. در حال حاضر، همكاران ما با آموزش و پرورش  همكاري مي كنند، ولي اين كارها انفرادي است و يك كار سازماني كه منجر به يك سياست بشود، مشاهده نمي شود.  * چه كارهاي ديگري را در اين ارتباط مي توان انجام داد؟ - يكي از كارهايي كه مي شود در آموزش عالي و آموزش و پرورش انجام داد، اين است كه آموزش و تربيت كادر آموزشي  را به عهده آموزش عالي بگذاريم و مهم تر اين كه براي  مقاطع تحصيلي ابتدايي، راهنمايي و دبيرستان از فارغ التحصيلان دوره هاي كارشناسي كه دوره هاي كارورزي و كارآموزي شان را به صورت تخصصي گذرانده اند، استفاده  كنيم، با اين كار، كيفيت آموزش و پرورش بالا خواهد رفت.  همچنين لازم است در سطح دو وزارتخانه، يك مجمع شوراي  سياستگذاري مركب از استادان و كارشناسان مجرب در رشته هاي علوم انساني و علوم پايه، براي بهتر شدن كيفيت  در ابعاد مختلف تشكيل شود.  پيشنهاد ديگرم اين است كه شوراهاي تحقيقات آموزش و پرورش،  پژوهشكده هاي تعليم و تربيت و استثنايي، پژوهش هاي  خودشان را به آموزش عالي واگذار كنند. مهم تر از اين،  آموزش و پرورش ملزم به استفاده از نتايج پژوهشي در امور آموزش باشد. بسياري از پايان نامه هاي دوره هاي كارشناسي  ارشد كه مي تواند بسياري از مسايل آموزش و پرورش را حل  بكند، متاسفانه در كتابخانه ها خاك مي خورند. اعضاي هيات  علمي دانشكده هاي علوم تربيتي به طور عام و دانشگاه  تهران به طور خاص توانمندي لازم براي كمك به ارتقاء كيفيت آموزش در سطح آموزش و پرورش را دارند و نيازمند همكاري و حمايت آموزش عالي و همكاري آموزش و پرورش در اين زمينه هستند. 
