 گروه علمي فرهنگي: بي توجهي به دانش و دانشگاه،  مهم ترين تهديد يك جامعه اسلامي است، زيرا هم امنيت  پايدار جوامع زنده امروزي را تهديد مي كند و هم برخلاف  انصاف و عدالت است.  به گزارش خبرنگار ما، دكتر مصطفي معين وزير فرهنگ و آموزش عالي، صبح ديروز طي سخناني در مراسم افتتاحيه  نهمين اجلاس بين المللي آكادمي اسلامي علوم(در محل دفتر مطالعات سياسي وزارت امور خارجه)با بيان اين مطلب، دين،  آزادي، امنيت، عدالت و دانش اندوزي را از عناصر اساسي و مقوم يك جامعه زنده و رو به توسعه دانست و گفت: تنها با محترم شمردن دانشگاه، دانشگاهيان، دانشجويان و مقدس  دانستن محيط و سرمايه هاي علمي است كه مي توان قابليت ها و استعدادهاي علمي و معنوي را فعليت بخشيد.  وي با اشاره به اين مطلب كه ميان اسلام، دانش و توسعه  پيوندهاي وسيعي وجود دارد، گفت: ما و همه جوامع اسلامي،  نيازمند نگاهي نو و شسته و بازلال معرفت اسلامي به مقوله  علم و منزلت عالمان و دانشمندان هستيم و شايسته است كه  به تناسب اعتقاد و باوري كه داريم هزينه هاي اجتماعي،  فرهنگي، اقتصادي و سياسي اين توجه را بپردازيم و در اين  راستا به كشف و كاربرد منابع و روشهاي تازه براي  سامان دهي جهش علمي مسلمانان بينديشيم.  به گزارش خبرنگار ما، نهمين اجلاس آكادمي اسلامي علوم با موضوع" علم، آموزش و مديريت فن آوري در خدمت توسعه جهان  اسلام" از چهارم الي هفتم مرداد ماه جاري برپا است.  اين اجلاس كه با شركت حدود 70 نفر از بزرگان و انديشمندان مسلمان از كشورهاي مختلف دنيا برگزار شده است  اهدافي چون ايجاد يك شبكه اطلاع رساني تكنولوژيك بين  كشورهاي اسلامي و فراهم كردن زمينه تبادل اطلاعات علمي و فن آوري و تسهيل معرفي توانمنديهاي علمي و تكنولوژيك  نيروهاي متخصص جهان اسلام را دنبال مي كند. 
