 زنجان، خبرگزاري جمهوري اسلامي: رئيس موسسه استاندارد و تحقيقات صنعتي ايران اعلام كرد كه اكثر خدمات اجتماعي و عمومي در طول برنامه سوم توسعه تحت پوشش استاندارد ملي  قرار مي گيرد.  دكتر احمد دوست حسيني روز دوشنبه در زنجان به خبرنگاران  گفت: توسعه فعاليت هاي اين موسسه در برنامه سوم در راستاي استاندارد كردن خدمات دركشور خواهد بود و طي آن  بخش بزرگي از خدمات مهندسي، مشاوره اي، عمومي پيمانكاري  و اجتماعي ازجمله، نظام بيمارستانها، روش هاي هتل داري،  بانكداري و بيمه مشمول استاندارد مي شوند.  وي گفت: بهره برداري از خدمات آزمايشگاهي، بازرسي و نظارت شخصيت هاي حقيقي و حقوقي خارج از موسسه استاندارد،  از سياست هاي موسسه در برنامه سوم خواهد بود.  به گفته وي بااجراي اين سياست، ضمن واگذاري نظارت هاي  اجرايي به بخش غيردولتي واجد صلاحيت و توسعه اشتغال  مهندسي، امكان نظارت بر اجراي استانداردها به ميزان قابل  ملاحظه اي افزايش مي يابد.  رئيس موسسه استاندارد و تحقيقات صنعتي ايران اظهار داشت:  با اجرا وتوسعه نظام كاليبراسيون(اندازه شناسي و تطبيق  اندازه ها)در سطح كاربران، ومراجع كاليبراسيون در سطح  كنترل هاي اوليه و ثانويه، همراه با ارتقاء كيفي محصولات،  ميزان خطاهاي مجاز در توليدات نيز كاهش پيدامي كند.  دوست حسيني از عموم صاحبان صنايع به ويژه توليدكنندگان  محصولات مهندسي و تجهيزات صنعتي خواست تا نظام  كاليبراسيون را در سطوح لازم اجراء كنند.  وي، ضمن توصيه به استفاده از كالاهاي استاندارد، عدم  مصرف كالاهاي غير استاندارد را بعنوان يك ضرورت يادآور شد.  وي گفت: مصرف كنندگان كالاهاي استاندارد در صورت مشاهده  هرگونه معايبدر كالاهاي مورد مصرف خود، مي توانند با طرح شكايت و درخواست تامين خسارت از طريق موسسه  استاندارد موضوع را پيگيري كنند. 
