 گروه اقتصادي: با توجه به اينكه نرخ بليت پروازهاي داخلي  در ايران در مقايسه با كشورهاي ديگر خيلي پايين است لذا با افزايش 30 درصدي قيمت آنها شركت هاي هواپيمايي قادر به ادامه كار و ارائه خدمات بهتر در طول پرواز به  مسافرين خواهند بود.  محمود حجتي وزير راه و ترابري در گفت وگو با خبرنگار ما افزود: با افزايش قيمت ها كه از اول مرداد ماه عملي شده  بنا است كه براي هر صندلي ساعتي 11 هزار تومان دريافت  شود در صورتي كه طبق آماري كه مسئولان گزارش داده اند،  هزينه تمام شده براي هر صندلي در هر ساعت پرواز حدود 17 هزار تومان است.  وي در ادامه افزود: چون بخش عمده اي از هزينه هاي يك  پرواز را- چه براي هواپيماهاي ملكي و چه استيجاري -  مسائل ارزي تشكيل مي دهد لذا با توجه به افزايشي كه نرخ  ارز داشته و هزينه هاي جانبي ديگر مانند سوخت كه آنها نيز افزايش داشته اگر ما قيمتها را افزايش نمي داديم با توجه به اينكه شركتهاي هواپيمايي خصوصي به صورت خودكفا عمل مي كنند و دولتي ها هم متكي به درآمدهاي خود هستند ديگر ادامه ارائه خدمات برايشان مقدور نبود و يكي دو شركت هم به خاطر همين محدوديتها و مشكلات نتوانستند به  فعاليت خودشان ادامه دهند.  وي تصريح كرد: اين مشكلات براي تعدادي از هموطنان در بعضي از فرودگاهها مشكلاتي را پيش آورد و تصميم گرفته شد شركتها صرفه جويي بيشتري داشته باشند و قيمت ها هم تا حدي افزايش يابد تا شركتهاي هواپيمايي بتوانند به خدمات  خودشان ادامه دهند.  وزير راه و ترابري در ادامه گفت وگو درباره گشايش  فرودگاه بين المللي امام خميني در سال جاري به خبرنگار ما گفت: البته ما نسبت به گشايش اين فرودگاه اميدوار هستيم اما مشكلاتي نيز سر راه ما قرار دارد كه شامل  مسائل ارزي و خريدهاي خارجي است كه اگر به موقع انجام  شوند ان شاءالله خواهيم توانست تا اواخر امسال از اين  فرودگاه استفاده كنيم. خود ما هم اصرار داريم كه اين  فرودگاه به موقع و هرچه سريعتر به بهره برداري برسد. وي  درباره پيمانكاران و كاركنان اين فرودگاه گفت: كارگاه  اين فرودگاه يكي از قوي ترين و فعال ترين كارگاههاي كشور است و بيش از چهار هزار نفر در حال حاضر در آنجا مشغول  به كار هستند.  وي افزود: كل خريدهاي خارجي موردنياز اين فرودگاه در حدود 50 تا 60 ميليون دلار است و حدود 20 ميليون دلار آن  به صورت سرمايه گذاري است و براي آن نيازي به منابع بانك  مركزي نداريم ولي براي بخشي از آن به منابع بانك مركزي  متكي هستيم كه هنوز نتوانسته ايم اعتبار اسنادي آن را گشايش كنيم.  در نتيجه به درستي نمي توانيم تاريخ دقيق گشايش فرودگاه  بين المللي امام خميني را اعلام كنيم. 
