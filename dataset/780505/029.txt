 تهران- خبرگزاري جمهوري اسلامي: مجريان طرح مسكن  استيجاري معتقدند كه مهمترين مشكل اين طرح نامشخص  بودن مباني اعتباري آن است و ضرورت دارد هرچه سريعتر در اين زمينه برنامه ريزي شود.  فرهاد قائم مقامي مديرعامل يكي ازشركت هاي مجري طرح  استيجار مي گويد: عدم هماهنگي بين وزارت مسكن وشهرسازي و ساير دستگاههاي ذيربط موجب شده اين طرح از سرعت لازم  برخوردار نباشد.  وي افزود: بازار مسكن با شاخص مبناي سال 1369 در سال 74 رشد 250درصدي داشته، در حالي كه كالا و خدمات 370 درصد رشد يافت.  وي اضافه كرد: در بررسي شاخص ها طي مدت مذكور(پنج سال) كمترين ميزان رشد مربوط به بخش مسكن بود.  قائم مقامي از تلفيق سيستم طراحي با ساخت به عنوان نقطه  قوت طرح استيجار ياد كرد و گفت: در اين روش سازنده تلاش  دارد بهاي پروژه به ارزانترين قيمت ممكن برسد و در نهايت  اين امر به سود بهره بردار مي شود.  وي افزود: بررسي هاي به عمل آمده از وضعيت هزينه  واحدهاي مسكوني در كشور نشان مي دهد كه يك خانوار تهراني  براي يك واحد مسكوني حدود 100 متر مربع با متوسط درآمد خانوار شهري در سال بايد درآمد 12 سال خود را به اين امر اختصاص دهد.  وي تاكيد كرد: براي حل مشكل مسكن در كشور بايد يك عزم  جدي وجود داشته باشد و اعطاي تسهيلات بانكي متناسب با هزينه مسكن از گام هاي اساسي است كه در اين راه مي توان  برداشت.  عبدالرضا فريد نائيني يكي ديگر از مجريان طرح مسكن  استيجاري گفت: مشكل مسكن در كشور نياز به هماهنگي بخش هاي  دولتي و خصوصي دارد و در اين بخش بايد فقط افراد متخصص و مجرب فعال شوند.  وي افزود: در طرح استيجار اعطاي تسهيلات به بهره  برداران اين واحد هااز سوي بانك ها پيش بيني نشده كه با در نظر گرفتن اين مهم مشكل عمده برسرراه واگذاري  خانه هاي استيجاري(اجاره به شرط تمليك)برداشته مي شود.  وي گفت: حجم زياد ساختمان هاي نيم ساخته يكي از دلايل  عدم استقبال مردم از اين واحدها است و تنها راه حل آن  تامين مالي بانك ها است.  نائيني اضافه كرد: در حال حاضر هراس انبوه سازان واحدهاي  مسكوني از عدم فروش خانه هاي احداثي است كه تضمين بانك  براي اعطاي تسهيلات مي تواند پاياني براي اين هراس باشد.  وي خاطرنشان ساخت: نظام بانكي اگرازاعطاي تسهيلات به بخش  مسكن به لحاظ پائين بودن ميزان سود آن استقبال نمي كند،  بايد نرخ سود 15 و 16درصد به سطح 25 درصد و بيش از آن  افزايش يابد. 
