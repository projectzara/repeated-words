 به گفته يك مقام مسئول در آموزش و پرورش اكنون براي  تامين نياز كشور 203 هزار كلاس درس جديد بايد ساخته شود.  بديهي است تا زماني كه اين نياز تامين نگردد، در برخي  مناطق محروم بايد شاهد برگزاري كلاس هاي درس در فضاي  آزاد باشيم و در شهرهاي بزرگ و پرجمعيت نيز تراكم بيش از اندازه دانش آموز در كلاس درس مانع از جريان درست تعليم  و تربيت باشد. به عبارتي ديگر، يك كلاس جديد فقط يك چهار ديواري نيست، بلكه كليه نيازهاي آموزشي اين كلاس نيز بايد برآورد و تامين گردد. آينده هر كشوري را نسل دانش  آموخته و جستجوگر آن كشور مي سازند. ما هرقدر امكان  بيشتري براي تعليم و تربيت صحيح و مطابق با ضرورت هاي  جهان امروز در زمينه آموزش و پرورش كشورمان فراهم كنيم،  به آينده نسل در حال رشد بيشتر خدمت كرده ايم. همكاري و هماهنگي ميان دولت و مردم، بويژه شخصيت هاي حقيقي و حقوقي كه از امكانات مالي بيشتري برخوردارند و در عين  حال راغب به خدمت به نوباوگان اين سرزمين مي باشند،  مي تواند كاستي هاي موجود را برطرف سازد و فرزندان ما در مدارس مجهز به تحصيل و فراگيري علم بپردازند. امسال در همايش مدرسه سازان بار ديگر ضرورت توجه به مدرسه سازي  مطرح گرديد و در وسايل ارتباط جمعي كشور بازتاب يافت.  اما شوق به ايجاد مدرسه بايد به يك عزم ملي تبديل شود تا روزي شاهد رفع تمامي كاستي هاي موجود باشيم.  مدرسه امروزه ديگر يك ساختمان ساده با تعدادي كلاس را شامل نمي شود. ما در عصر انفجار اطلاعات و ارتباطات  فرامرزي به سر مي بريم و اگر نتوانيم از سطوح پايين  آموزشي اطلاعات و دانش مورد نياز را به فرزندان خويش  منتقل كنيم، در آينده از داشتن نيروهاي كارآمد و مسلط به  دانش روز محروم خواهيم ماند. بنابراين در وهله نخست بايد با همكاري دولت و مردم بويژه شوراهاي آموزش و پرورش كه  در آينده نزديك خدمات خود را در مناطق مختلف آغاز مي كنند، نسبت به احداث مدرسه در مناطقي كه مردم از اين  لحاظ با كمبود روبرو مي باشند اقدام شود و در مرحله بعدي  نوسازي ساختمان هاي فرسوده و قديمي مدارس در سراسر كشور مورد توجه قرار گيرد و به موازات اين اقدامات خريد ساختمان هاي استيجاري كه در اختيارآموزش و پرورش مي باشد نيز انجام گيرد. گام مهم بعدي، تجهيز مدارس كشور به  وسايل ارتباطي لازم، آزمايشگاه و كارگاههاي آموزشي است  كه بايد باتمام توان در اين زمينه اقدام شود. در حال  حاضر در بسياري از مدارس كشور يا اين امكانات وجود ندارد و يا به طور صوري وجود دارد بي آنكه دانش آموزان بتوانند از آن استفاده كنند.  " محمد بيگي "دبير آموزش و پرورش مي گويد: در بعضي از دبيرستان هاي تهران با وجود آنكه از ساختمان نو و حياط بزرگ برخوردارند دانش آموزان از داشتن كامپيوتر،  آزمايشگاه و كتابخانه محروم مي باشند. بديهي است اينان  پس از فراغت از تحصيل در دبيرستان، جز مشتي محفوظات ذهني،  در اختيار ندارند زيرا عمل فراگيري آنها از طريق تجربه  كامل نشده است. بنابراين اگر از هم اكنون نيكوكاران و علاقه مندان به مدرسه سازي در اين راه نيك و پرثواب قدم  مي گذارند، تكميل نيازهاي مدرسه را نيز به عنوان نيازهاي  حياتي فرزندان اين مرزوبوم تلقي كنند و در اين راه نيز همت گمارند.  * يك كار مقدس  " ابوالفضل ميرحسيني "پيشه ور ساكن محله بريانك تهران  مي گويد: اكنون كمتر محله اي را در تهران و يا شهرستانها سراغ داريم كه مردم از لحاظ دسترسي به مسجد در مضيقه  باشند، چرا كه مردم متدين و علاقه مند ما با تمام وجود در اين راه مقدس كوشش كردند و بحمدا... زحمات آنها امروزه به بار نشسته است و به هر محله اي در همين تهران  بزرگ سربزنيم يا مسجد نوسازي برپا شده است و يا در دست  احداث مي باشد بابت اين فراواني، خداي بزرگ  راسپاسگزاريم، آيا بهتر نيست به امر مقدس مدرسه سازي هم  همين اندازه تعهد و تدين داشته باشيم. تا خداي نخواسته،  فرزندان ما به علت دسترسي نداشتن به مدرسه، در مسير راههاي انحرافي قرار نگيرند.  وي مي افزايد: "من اطمينان دارم اگر به مدرسه سازي به  عنوان يك كار مقدس و من باب رضايت خدا نگاه كنيم و با طيب خاطر در اين راه قدم بگذاريم، خلق و خدا را از خود خشنود كرده ايم. " * مدارس استاندارد همچنان كه اشاره كرديم، نرخ رشد جمعيت ايران در افزايش  شمار دانش آموزان جلوه كرده است و در مقايسه با سه دهه  پيش امروزه، نياز كشور ما به مدرسه اعم از دبستان،  راهنمايي و دبيرستان به مراتب بيشتر است و با توجه به  اين واقعيت كه دولت براي احداث مدارس جديد و مورد نياز،  از امكانات مالي كافي برخوردار نمي باشد حمايت همگاني  براي تامين اين نياز ملي لازم است.  يك كارشناس امور تربيتي مي گويد: بعضي ها مدارس غير انتفاعي را در حل مشكل كمبود فضاي آموزشي كشور موءثر مي دانند. اما اگر در نظر بگيريم كه بسياري از اين مدارس  در ساختمان هاي بسيار تنگ داير شده است به طوري كه  دانش آموزان حتي مجال راه رفتن در طول زنگ تفريح را نيز ندارند، به اين نتيجه مي رسيم كه اغلب اين ساختمانها مطابق استانداردهاي لازم نمي باشند. البته برخي مدارس  غيرانتفاعي داراي ساختمان هاي قابل قبول مي باشند، اما منظور اين است كه تنگ بودن فضاي آموزشي هم يكي از معضلات  كشور ماست كه بايد به آن توجه شود. بديهي است در ميان  دانش آموزاني كه با برخورداري از ساختمان هاي استاندارد،  نورگير و مجهز، به فراگيري دانش مشغول اند، با كساني كه  تنها ساعاتي را در ساختمان هاي تنگ و تاريك، به درس  خواندن مي گذرانند، تفاوت بسيار خواهد بود. بايد هدف  نهايي ما در امر مدرسه سازي، تامين مدارس استاندارد و مجهز براي دانش آموزان سراسر كشور باشد.  * ساختمان هاي شاخص  يك جهانگرد فرانسوي در خاطرات خودش نوشته است كه در جريان سفر به مناطق روستايي ايران، در هر روستا نخستين  ساختمان هايي كه به صورت شاخص توجه او را جلب مي كرده  است، مدرسه و مسجد بوده است او از اين ويژگي مردم ايران  با نيكي ياد مي كند و مي گويد ايرانيان براي سوادآموزي  همپايه اعتقاداتشان ارزش و اعتبار قايل هستند و اين گفته  حضرت محمد" ص "پيامبر مسلمين كه از گهواره تا گور بايد در جست وجوي دانش باشيم، همه جا و همه وقت توسط مردم بازگو مي شود و نشان دهنده درك بالاي مردم ايران در كسب دانش و معرفت است.  * ضرورت نگهداري مدرسه  " فروزنده "يكي ديگر از چهره هاي سخت كوش در عرصه  مدرسه سازي مي گويد: "با ساخت و ساز اين مدارس دوست دارم  مردم باسواد شوند و بي سوادي در كشور كم شود، علاوه بر آن مي خواهم از اين طريق به كشور خودم خدمت كنم. بنده  بارها گفته ام كه مدرسه ساختن يك طرف ولي نگهداري آن  مهم تر از ساختن آن است، يك مدرسه ساخته مي شود، ولي بعد از آن كمتردقت مي شودكه آيا مدرسه نياز به تعمير دارد يا نه، بهتر است به مردم توصيه نكنيم كه مدرسه بسازيم  بلكه بهتر است آنان را به نگهداري مطلوب آن توصيه كنيم. " مديركل دفتر نظارت و ارزشيابي و امور حقوقي سازمان  نوسازي در زمينه كمبود تبليغات در عرصه مشاركت هاي مردمي  مي گويد: "اگر ابتدا با كمي هزينه و شهريه بتوانيم وضعيت  فعلي فضاهاي آموزشي را نگهداريم بي ترديد مجبور نخواهيم  بود كه براي بهبود وضعيت آموزشي آنان هزينه هاي معلم  خصوصي را متحمل شويم، متاسفانه در طول اين سالها تبليغ  براي مشاركت مردم در امر مدرسه سازي ناموفق بوده و يا اينكه حجم تبليغات محدود بوده است. تحقيقات جامعه شناختي  نشان مي دهد كه اگر براي غني سازي اوقات فراغت  دانش آموزان اقدام جدي به عمل نياوريم آنان دچار عوارض و آسيبهاي اجتماعي خواهند شد. " * مشكلات شهرك هاي اقماري  بايد مترصد باشيم كه اتفاقات آموزشي به گونه اي رخ ندهد كه نتوانيم آن را حل كنيم. تجربه نشان داده كه  دانش آموزان دبيرستاني دو نوبته در ساعات خالي مدارس  درمعرض هر نوع آسيبهاي اجتماعي هستند، متاسفانه عمده  مدارس متوسطه در سراسر كشور دو نوبته هستند سال گذشته  با اعتبار مقام معظم رهبري توانستيم بحران سه نوبته بودن  مدارس را در برخي از مناطق پرتراكم به طور مقطعي حل كنيم  ولي متاسفانه در طول سالهاي اخير به علت انبوه سازي مسكن  و شهرك هاي حاشيه شهرها، پيمانكاران در اجراي تعهدات  تامين فضاهاي آموزشي به وظايف خود عمل نكرده اند بنابراين چه بسا كه تعدادي از مدارس در مناطق با تراكم  جمعيت بالا به صورت سه نوبته بهره برداري مي شوند.  وي مي افزايد: "در استان تهران ظرف چند سال گذشته بيشتر از 70 هزار واحد مسكوني به صورت شهرك اقماري و انبوه سازي احداث شده كه اين تعداد واحد مسكوني نزديك به  2500 كلاس درس را طلب مي كند كه متاسفانه پيمانكاران  واحدهاي ساختماني به تعهدات خود به شكل ضعيفي عمل  كرده اند در حالي كه طبق مواد قانوني پيش بيني شده در نهادهاي قانوني شهري اين مسائل به طور جدي تاكيد شده  است. " همه ما به نوعي در امر تعليم و تربيت فرزندان خود دخيل  هستيم ولي هيچ گاه درصدد آن نبوديم كه مشكلات آموزش و پرورش را مشكل خود قلمداد كنيم، بي گمان اگر تمامي  شهروندان اهميت فضاهاي آموزشي را در ايجاد فضاي سالم  براي فرزندان خود متصور شوند ديگر نهادهاي آموزشي از بي قيدي والدين نسبت به تعليم و تربيت دانش آموزان  گله مند نخواهند بود.  بازتاب يك گزارش 
