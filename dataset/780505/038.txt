   درپي درج نوشته آقاي "عمران شفيقي "تحت عنوان چند پيشنهاد براي جلوگيري از مهاجرت هاي بي رويه به شهرها در همشهري مورخ 17 تير ماه 78، نوشته ديگري از آقاي  " ابراهيم ميرزايي "خواننده ديگر همشهري در شهر كاشان كه  براي همين ستون ارسال شده، دريافت كرديم. در اين نوشته  درباره انگيزه و علت مهاجرت روستائيان به شهرها ديدگاهي  متفاوت با مطلب مندرج در همشهري مورخ 17 تير ماه مي باشد.  گزيده هايي از اين نوشته را از نظرتان مي گذرانيم:  اينكه گفته شده است روستائيان به اميد يافتن زندگي بهتر و مرفه تر به شهرها مهاجرت كرده اند با روحيه روستائيان  عزيز در تناقض است. آنچه در درجه اول مهاجرت را به  روستائيان تحميل مي كند، عدم امكان زندگي در روستا مي باشد اما اين مهاجرت ناخواسته بر خلاف برخي ديدگاهها دستيابي به مشاغل كاذب و انگلي نظير خريد و فروش سيگار،  تكدي، جمع آوري قطعات پلاستيكي و كوپن فروشي نيست.  بديهي است جوانان روستايي كه در هوا و محيط زيست سالم  روستا تنفس كرده اند و به سخت كوشي، قناعت و خو كردن با ناملايمات شهره اند، به قصد مشاغل انگلي به سوي تهران يا ديگر شهرهاي بزرگ راهي نمي شوند، بلكه بخش قابل توجهي از كارهاي فني و تخصصي كارخانه ها و واحدهاي بزرگ توليدي،  مشاغل مهم فرهنگي از تدريس در دانشگاهها، پژوهش و ديگر رشته هاي مشابه توسط همين روستائيان ديروز و شهروندان  امروز اداره مي شود. يك روستايي اصيل اگر احساس كند كه  به دليل كمبودها نمي تواند در روستا زندگي كند، راهي شهر مي شود و سعي مي كند در آنجا شغل مناسب و در خوري بيابد و اگر موفق نشدند، حتما" كار در روستا را ترجيح مي دهند،  كما اينكه در بسياري از روستاهاي كاشان و ديگر نقاط كشور،  خيلي ها عطاي زندگي شهري را به لقايش بخشيده و دوباره  به روستا آمده اند و با كارهايي نظير كشاورزي، پرورش دام،  خريد و فروش ميوه و محصولات كشاورزي و غيره... امرار معاش مي كنند. سواي درصدي از جوانان كه به دليل خام طبعي  و آرزوهاي دست نيافتني در سراب شهر سرگردان و به قول  معروف از اينجا رانده و از آنجا مانده مي شوند، اكثريت  روستائيان به اين دليل كه زندگي آنها با كار و تلاش در آميخته و با سختي خو كرده اند، به طور يقين طالب كارهاي  كاذب و انگلي نيستند. البته شرايط سخت اقتصادي را بايد از اين قاعده مستثني كرد. با همه اينها مهاجرت روستائيان  را بايد از زاويه ديگري بررسي كرد. اين تصور كه آنان  شيفته تفريحات شهري مثل پارك و سينما و يا گردش در خيابان مي باشند، درست نيست به عنوان مثال در روستاي  برزك واقع در 45 كيلومتري شمال شرقي كاشان امكانات  كشاورزي، دامداري، قاليبافي، گلابگيري، آب سالم،  درمانگاه، تلفن، برق و مدارس ابتدايي، راهنمايي ومتوسطه  مي باشد. با اين وجود، هر سال برشمار مهاجران آن به  شهرها افزوده مي شود. چرا كه بسياري از خانواده ها براي  ادامه تحصيلات فرزندانشان در مقاطع تحصيلي بالاتر ناچار به مهاجرت مي شوند البته اگر امكانات رفت و آمد ايمن و مجهز در روستاهاي نزديك به شهرها مثل روستاي برزك، باشد،  مي توان كار و زندگي و اقامت را ميان شهر و روستا تقسيم  كرد، اما وقتي امكانات رفت و آمد به چند دستگاه ميني بوس  فرسوده محدود مي شود، به ناچار روستايي بايد هزينه  كمرشكن كرايه خانه در شهر را تقبل كند و در شهر ماندگار شود. نويسنده اين سطور كه دانشجو مي باشم به همين دليل و عليرغم ميل باطني خودم كمتر موفق به اقامت در منزل  روستايي خود مي شوم. به نظر من تامين امكانات مطلوب رفت  و آمد ميان شهر و روستا به شرط تامين امكانات اوليه در روستا تا حد زيادي روند مهاجرت را كاهش مي دهد. 
