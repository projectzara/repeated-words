 يكي از ديپلماتهاي سابق اسرائيل ديروز فاش ساخت كه  تل آويو و الجزيره در دهه 1980 تماسهاي مخفيانه با يكديگر داشته اند.  به گزارش خبرگزاري فرانسه از بيت المقدس، "اواريا سوفر"  سفير پيشين اسرائيل در فرانسه ديروز گفت: در فاصله  سالهاي 1986 و 1988 يكي از نزديكان شاذلي بن جديد رئيس  جمهور وقت الجزاير چندين بار با شيمون پرز ديدار كرد.  پرز در آن دوره وزير خارجه اسرائيل بود. وي گفت: در اين  ديدارها كه در پاريس صورت گرفت طرف الجزايري بيهوده تلاش  كرد كه براي دستيابي به صلح در خاورميانه اسرائيل را متقاعد كند ساف را به رسميت بشناسد به گفته وي، پس از شكست حزب كارگر اسرائيل در انتخابات سال 1988 و رفتن پرز از وزارت خارجه، اين تماس ها به حال تعليق درآمد.  سفير سابق اسرائيل در پاريس از فاش ساختن هويت  مذاكره كننده الجزايري خودداري كرد و وي را يك مسئول  بلندپايه الجزايري و از افراد بسيار نزديك به شاذلي بن  جديد و بوتفليقه رئيس جمهوري كنوني اين كشور معرفي كرد.  به گفته وي، ملك حسن دوم پادشاه فقيد مراكش پس از جنگ  سال 1991 خليج فارس تلاش كرد كه اين تماس ها ازسرگرفته  شود اما به علت مخالفت شديد اسرائيل با مذاكره با ساف،  اين تلاش ها ناكام ماند. باراك در حاشيه مراسم خاكسپاري  ملك حسن به طور غيرمنتظره اي با رئيس جمهور الجزاير ديدار كرد.  همچنين عزر وايزمن رئيس جمهور اسرائيل در اين مراسم  به طور جداگانه با مبارك رئيس جمهوري مصر، ملك عبدالله  پادشاه اردن و برخي مسئولان كشورهاي عرب خليج فارس  ملاقات و گفت وگو كرد.  وايزمن نسبت به عدم شركت حافظ اسد رئيس جمهوري سوريه در اين مراسم اظهار تاسف كرد.  وي گفت: اگر اسد مايل نيست با مسئولان اسرائيل ملاقات  كند، اختيار با وي است.  به گزارش راديو اسرائيل، كلينتون رئيس جمهوري آمريكا نيز نسبت به عدم حضور رئيس جمهوري سوريه در مراسم خاكسپاري  پادشاه سابق مغرب اظهار تاسف كرد.  كلينتون، اميدوار بود اسد نيز در اين مراسم شركت كند تا بين وي و باراك ملاقاتي ترتيب دهد.  در حاشيه اين مراسم ايهود باراك با ياسر عرفات رئيس  تشكيلات خودگردان، محمد ششم پادشاه جديد مغرب، و شاهزاده  حسن وليعهد سابق اردن نيز ديدار و گفت وگو كرد. همچنين  ديويد لوي وزير خارجه اسرائيل كه از يهوديان مهاجر مغرب است به زبان فرانسه با رئيس جمهوري الجزاير به رايزني و تبادل نظر پرداخت.  وي در پايان اين ملاقات گفت: بوتفليقه نسبت به  گفت وگوهاي آينده خوش بين است و از مسئولان اسرائيل  انتظار فراوان دارد.  لوي افزود: رئيس جمهوري الجزاير ايهود باراك را شاگرد مكتب اسحاق رابين و نتانياهو را شاگرد مناخيم بگين  مي داند.  به نوشته روزنامه هاآرتص هنگامي كه كلينتون رئيس جمهوري  آمريكا با علي عبدالله صالح رئيس جمهوري يمن مذاكره  مي كرد،" داني ياتوم "رئيس سابق موساد و يكي از مشاوران  باراك در اين مذاكرات حضور پيدا كرد، اما رئيس جمهوري  يمن از گفت وگو با وي خودداري كرد.  اين در حالي است كه بيل كلينتون رئيس جمهوري آمريكا از ياسر عرفات رئيس دولت خودگردان فلسطيني خواست در جريان  ديدارش با باراك نخست وزير اسرائيل، با ذهن باز گفتگو كند.  به گزارش خبرگزاري فرانسه از رباط، يك منبع رسمي  آمريكايي در رباط گفت: كلينتون پس از مراسم تشييع جنازه  حسن دوم مدت 40 دقيقه با عرفات ملاقات كرد.  يكي از اعضاي هيات آمريكايي كه نخواست نامش فاش شود، گفت:  كلينتون در ديدار با عرفات از وي خواسته است با ذهني  باز با نخست وزير اسرائيل گفت وگو كند.  به نظر مي رسد باراك و عرفات درباره اجراي موافقتنامه  واي ريور اختلاف نظر دارند. 
