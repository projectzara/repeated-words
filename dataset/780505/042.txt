 روزنامه" استار" چاپ استانبول ديروز نوشت: آمريكا به  بهانه حمايت از كردهاي عراقي، خواستار اعزام نيروي پياده  به شمال عراق شده است.  به گزارش خبرگزاري جمهوري اسلامي از آنكارا، استار نوشت:  " فرانك ريكاردوني "نماينده آمريكا براي اتحاد مخالفان  صدام حسين، 21 تيرماه گذشته يك پيام محرمانه را تسليم  سفارت تركيه در واشنگتن كرد.  دراين پيام آمده است: نماينده ويژه آمريكا درصدد برگزاري اجلاس عمومي كنگره ملي عراق با حضور كليه  مخالفان رژيم بغداد در شمال عراق است.  به نوشته استار، ريكاردوني از دولت تركيه در مورد چگونگي تامين امنيت اين اجلاس اظهار نظر خواسته است.  اين روزنامه به نقل از كارشناسان اموربين المللي نوشت:  اين درخواست ريكاردوني به معني پيشنهاد واشنگتن براي  حضور مشترك نيروهاي پياده آمريكا و تركيه در جريان  برگزاري اجلاس ياد شده است.  استار با اشاره به اينكه اين تحول جديد بدون شك بازتاب گسترده اي درمنطقه خواهد داشت نوشت: اينگونه اقدامات در جهت تشكيل يك دولت فدرال كرد در شمال عراق صورت مي پذيرد.  استار نوشت: به احتمال زياد اجلاس عمومي كنگره ملي عراق  در اوايل ماه سپتامبر در شمال عراق برگزارمي شود. 
