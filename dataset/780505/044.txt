 مادلين آلبرايت وزير خارجه آمريكا ديروز در نشست مجمع  منطقه اي آ. سه آن، ضمن تاكيد بر اهميت مناسبات با ثبات  با چين از كره شمالي دعوت كرد به مذاكرات دفاعي منطقه  بپيوندد.  به گزارش خبرگزاري فرانسه از سنگاپور، آلبرايت در سخنراني ديروز خود مناسبات پكن و واشنگتن را براي آينده  منطقه آسيا و اقيانوسيه مهم توصيف كرد. وي با تاكيد بر اهميت چين در حل مسايل شبه جزيره كره، از پيونگ يانگ  خواست در جهت عضويت در مجمع منطقه اي آ. سه آن، مهمترين  مجمع امنيتي آسيا بكوشد. آلبرايت به منظور تشويق بيشتر كره شمالي به همكاري با واشنگتن در زمينه مسائلي همچون  منع گسترش سلاحهاي هسته اي تاكيد كرد، آمريكا مايل است  اختلافات خود را با پكن، قدرتمندترين متحد پيونگ يانگ حل  كند. آلبرايت همچنين در سخنان خود به ديگر مسائل  منطقه اي همچون تنش در درياي جنوب چين بر سر جزاير مورد اختلاف" اسپراتلي "اشاره كرد و با برشمردن چندين مورد از درگيريهاي اخير و ساخت و سازهاي تحريك آميز در اين جزاير نگراني عميق كشورش را نسبت به تشديد تنش در منطقه يادآور و خواستار اقدام به موقع اعضاي مجمع آ. سه. آن براي  فرونشاندن بحران شد آلبرايت سپس با پرداختن به مسائل  اندونزي از مجمع مشورتي خلق اين كشور خواست با شفافيت و امانتداري كامل رئيس جمهوري آينده را برگزيند وي افزود:  آمريكا جاكارتا را مسئول تحقق وعده هايش براي برگزاري  انتخابات آزاد و عادلانه در تيمور شرقي به حساب مي آورد.  وي با انتقاد از عملكرد غير دمكراتيك نظاميان ميانمار،  خواستار همكاري منطقه اي براي مبارزه با مسائل فراملي  همچون تروريسم، سرقت و قاچاق انساني و نيز تلاش در جهت  كاهش تنش هسته اي در منطقه جنوب آسيا شد.  آلبرايت همچنين از حفظ آرامش و امنيت و نظم عمومي با وجود بحران مالي در كشورهاي منطقه ابراز خرسندي كرد.  وزراي خارجه شركت كننده در مجمع منطقه اي آ. سه. آن نيز با ابراز نگراني از توسعه موشكي كره شمالي خواستار ادامه  مذاكرات براي دستيابي به صلح در شبه جزيره كره شد.  از سوي ديگر وزير خارجه چين در اين مجمع ضمن هشدار شديد به تايوان گفت: اگر تايوان بكوشد كشور جداگانه اي تشكيل  دهد پكن اقدام خواهد كرد. 
