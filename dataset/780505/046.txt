 يوگسلاوي ديروز خواستار تشكيل فوري جلسه شوراي امنيت  سازمان ملل متحد جهت بررسي راه هاي متوقف كردن عمليات  خشونت آميز قومي دركوزوو شد.  به گزارش خبرگزاري آلمان از بلگراد، اين درخواست پس از آن كه نيروهاي انگليسي حافظ صلح موسوم به كفور اجساد 14 كشاورز صرب را كه در مزرعه اي در شش مايلي جنوب پريشتينا به ضرب گلوله كشته شده بودند كشف كردند، مطرح شد.  خبرگزاري رسمي يوگسلاوي اعلام كرد، سفير بلگراد در سازمان ملل اين درخواست را به رئيس مالزيايي كنوني شوراي  امنيت تقديم كرد.  در اين نامه همچنين آمده است: نيروهاي ارتش وپليس ونيز ماموران گمركي يوگسلاوي بايد فورا در طول مرز با آلباني  و مقدونيه و نيز در داخل كوزوومستقر شوند.  يوگسلاوي خواستار تشكيل فوري نشست شوراي امنيت براي  تدوين مقررات لازم جهت حمايت كامل از صربها،  مونته نگرويي ها وسايراقليت هاي جمعيت غير آلبانيايي تبار كوزوو در برابر حملات آلبانيايي تبارها،  شد.  همزمان با تشديد تلاش نيروهاي انگليسي براي تعقيب ومجازات عاملان قتل 14كشاورز صرب، اين موضوع آشكار گرديد كه قربانيان چند ساعت پيش از مرگشان درصدد دريافت حمايت  بيشتر نيروهاي انگليسي برآمده بودند.  آنان خواستار حمايت اين نيروها هنگام برداشت محصول شده  بودند. 
