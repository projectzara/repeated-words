   نمودار بالا خصوصيات اصلي تكنولوژي را نشان داده است.  11- تاريخ تكنولوژي  در دوران اوليه زندگي انسان بر روي كره خاكي، بشر اوليه  با به كار بردن سنگ چخماق در روشن كردن آتش جهت محافظت  از خود و تامين گرماي مورد نياز، جوانه ابتدايي نوعي از تكنولوژي ما قبل علمي را نمايان ساخت و از آن به بعد بود كه انسان درك كرد با به كار انداختن فكر خود، در بهره برداري از طبيعت موفق خواهد بود و كم كم طريقه  استفاده عقلاني از طبيعت را در ساختن ابزارآلات مختلف  آموخت.  21- تكنولوژي پيشيني(اوليه) با گسترش اجتماع اوليه انساني، نياز بيشتري در تهيه  ابزار مورد نياز از طرف انسان ها احساس شد كه نمونه هايي  از اين تلاش هاي موفق و گاه ناموفق را بنيانگذاران  تمدن هاي باستاني مصر و بابل به يادگار گذاشته اند.  مثلا" استفاده از تيغه هاي سنگي در تهيه خيش كه بعدها مفرغ جايگزين آنها شد و همچنين ساختمان هايي با مواد خشتي از جمله نخستين پيشرفت هاي اصلي تكنولوژي مي باشد كه توسط باستان شناسان از تمدن هاي اوليه بين النهرين  گزارش شده است. لذا معلوم مي شود كه نيازهاي ملموس افراد انساني و شرايط زماني و مكاني، به عنوان عامل تكوين  تكنولوژي در مراحل اوليه توسعه هاي اقتصادي - اجتماعي در جوامع ما قبل تاريخ، نقش بارزي را بازي مي كرده است و از آنجا كه بشر اوليه فاقد علمي مدون و منظم بوده، مي توان  صنعت و توسعه ابتدايي را تكنولوژي پيشيني ناميد. همچنان  كه مارتين هيدگر در اشاره به معناي وجودي، تكنولوژي را مقدم بر علم مي داند و در اشاره به معناي تاريخي،  تكنولوژي را به عنوان افزار علم مطرح كرده است. براين  اساس مي توان سادگي، مبتني بر روابطي غيردقيق در بين  اجزاء را از بارزترين خصوصيات تكنولوژي پيشيني بشمار آورد.  121- صنعت ما قبل علمي  " برتراند راسل "در مورد تقدم تكنولوژي به علم در دوره ما قبل انقلاب صنعتي مي گويد: "بيشتر ماشينها اصول علمي  فراواني را به كار نمي بردند در آغاز ماشينها فقط وسائل  ساده اي بودندكه اجسام را به حركت درمي آورند و به عبارت  ديگر كاري را كه در گذشته به وسيله انسان و بخصوص با انگشتان او انجام مي شد، انجام مي دادند. درستي اين گفته  را بخصوص در نساجي و بافندگي مي توان ديد. از اين گذشته،  علم در اختراع راه آهن و كشتي بخار، چندان نقشي در آغاز نداشت. انسان در مورد اين هر دو اختراع از نيروي شناخته  شده اي استفاده كرد و اگر آثار به كار بردن آنها، همه را به شگفتي انداخت، خود اختراعات به هيچ روي شگفت آور نبودند. " آن چه برتراندراسل در خصوص اختراعات ما قبل در عرصه صنعت  ذكر كرده در حقيقت خبر از همسويي تكنولوژي با تحول  پيشرفت مي داده است.  221- انقلاب صنعتي  در سده هفدهم با جايگزيني تكنولوژي به معناي روش و فن  ساخت ابزار و تجهيزات و ماشين آلات براي بهره برداري از طبيعت، ساخت مصنوعات و رفع حوائج و برآوردن ضروريات  زندگي شهري و اكتشافات و تحقيقات علمي كه به صورت اوليه  در اختراع ساعت خودنمايي كرد، به جاي فنون ابتدايي يعني  اقتباس و تقليد از پيشكسوتان رايج گشت، اين واقعه  سخت كوشي فوق العاده اي را مي طلبيد، لذا مي توان گفت به  دنبال تلاش بي وقفه انبوهي از آدميان در طول قرن ها با نظم و دقت، هوشياري، سرسختي و روحيه نوآوري، خلاقيت،  تسلط بر طبيعت، با هدف رفع هرچه بيشتر نياز مادي خويشتن  و لذت بردن از زندگي بود كه پيشرفت هاي صنعتي بدست آمد.  كارل ماركس وضع فلاكت بار طبقات پائين را اينگونه وصف  مي كند:  ".. تجاوزاتي كه توسط صاحبان صنايع به كارگران مي شد،  دست كمي از آن چه اسپانيولي ها به سرخ پوستان روا داشتند نبود مردمان شهرنشين شاغل در كارخانجات قوري سازي در چنان درجه اي از فقر و سيه روزي هستند كه دنياي متمدن از آن بي اطلاع است. از ساعت 2و 3و 4 صبح، كودكان 9 و 10 ساله از خوابگاه چركين خويش بيرون كشيده مي شوند و مجبور مي گردند براي قوتي بخورنمير، تا ساعت 10 و 11 و 12 شب كار كنند اعضاي بدن آنها پژمرده مي شوند، قامتشان خميده  و چهره شان بهت زده مي گردد، آنچنانكه تنها ديدار آنها،  بدن را به لرزه در مي آورد چه بايد انديشيد در باره  مردمي كه در شهري ميتينگ علني برپا مي كنند و خواستشان  اين است كه زمان كار روزانه مردان به 18 ساعت محدود گردد؟... " از آن زمان به بعد كم كم تكنولوژي به عنوان محصول تفكر علمي و مساعي سازمان يافته بشري براي حل معضلات زندگي،  كار و توليد درآمده و به موضوع مالكيت افراد- بنگاهها و خانواده ها به صورت موروثي تبديل شد و نطفه هاي اوليه  تشكيل بورژوازي در صحنه اجتماع گرديد.  " باربر" در اشاره به نقش نيازهاي اقتصادي در پيشرفت علمي -  تكنولوژيكي و تاثير متقابل اقتصاد و علم بر يكديگر مي گويد: "در اروپاي قرن شانزدهم، نيازهاي اقتصادي براي  پمپاژ آب از داخل معادن به بيرون و عدم كارآيي كافي  پمپهاي پيچشي ارشميدسي موجود، منجربه اين شد كه  ايوانجلسيتا توريچلي و ونچيزو و يوياني به روابط بين  فشار جو و سطح آب پي ببرند براساس كار اين افراد بود كه  پمپهاي مكنده پرقدرت براي مصارف صنعتي ساخته شد ولي همين  كار علمي به اختراع بارومتر توسط توريچلي و ايجاد خلا توسط اتوفن گريك و به مجموعه اي از آزمايش ها و نتايج  علمي به اصطلاح "پمپ هوا" توسط رابرت بويل و همكارانش در انجمن جديدالتاسيس سلطنتي منجر شد. اين مثال نشان مي دهد كه چگونه نيازهاي اقتصادي، علم و تكنولوژي به انحاء پيچيده و اغلب متقابلا" سودمند برهم اثر مي گذارند. " تقريبا" با رنسانس بود كه شناخت تكنولوژيك با تكيه بر تجربه گرايي و تجسس در روش علمي از دل علوم جديد طبيعي  زائيده گرديد كه در ابزارآلات مقدماتي متجلي شده بود و تكنولوژي علمي پابه عرصه وجود نهاد.  31- ابژكتيوليسم تكنولوژي  " هرگاه اشياء فيزيكي را به مثابه جهان مستقلي در نظر آوريم و در كنار آن تجربيات ذهني را جهاني ديگر و فرآورده هاي ذهني بشر را جهان سوم محسوب داريم با توجه  به پيدايش صنعت در عرصه زندگي بشر به عنوان نقطه تلاقي  جهانهاي سه گانه يعني تعامل عيني بين علم و ابزار،  مي توان تكنولوژي را به عنوان انكشاف جهان از لحاظ منبع  ثابت و دائم، بر مبناي زمينه هاي اجتماعي - سياسي و اقتصادي معيني در توليد كالاها و خدمات مقدماتي و شرط وجودي علم جديد به صورت مجموعه اي از شناخت با اهداف  سازمان يافته موجوديت يافته است، ابژكتيوليسم تكنولوژي  معرفي كرد. "سمبل عينيت تفكيك و اهميت آن در زندگي بشر،  برج ايفل است كه توسط مهندس ايفل در سال 1889 به وزن  7300 تن و به ارتفاع 300 متر و به عنوان تقديس آن و تفوق  نهايي فرهنگ تكنولوژي بر دنياي كهن در پاريس بنا شده است.  41- نهضت رنسانس  در آن دوران كه تكنولوژي استوار بر ملاحظات نظري - عملي  گرديده و با خصوصيات: هماهنگي بين سرمايه انساني و نيروي  كار- توليد بيشتر- آينده نگري - چنگ زدن به طبيعت و منابع  نهفته در آن به نحو برقراري نسبت با جهان طبيعي، علم را به عنوان افزار خود مطرح كرده بود، "و نهايتا" رشد صنعت  از طريق به كارگيري قدرت آب و قدرت باد و روشهاي جديد استفاده از قدرت حيوان همگي در نسخ بردگي و بنابراين در ظهور علم جديد سهم داشتند. "و اين همه همانطور كه به  قسمي از آن اشاره رفت با پاره كردن زنجير اسارت تفكر كليسايي و رويكرد به تفكر تجربه گرايي و دخالت عقلانيت و تعيين حدود كاربرد عقل در مسائل بود كه الهام بخش نهضت  رنسانس در خوشبيني شناخت شناسي تشخيص حقيقت و دستيابي به  علم و معرفت معرفي شده است، كارل پوپر در اشاره به اين  شناخت شناسي گويد: "ولادت علم نوين و تكنولوژي نوين  نتيجه همين شناخت شناسي خوشبينانه است كه سخنگوي عمده آن  بيكن و دكارت بوده اند. آنان به ديگران آموختند كه  هيچ كس نيازي به آن ندارد كه براي رسيدن به حقيقت دست به  دامن صاحب قدرت و اعتباري شود، بدان جهت كه هركس منابع  شناخت و معرفت را همراه خود دارد، يا در قدرت دريافت حسي  وي كه مي تواند براي مشاهده صحيح طبيعت از آن مدد بگيرد و يا در قدرت شهود عقلي وي كه مي تواند براي تميز دادن  حق از باطل به آن متوسل شود و هرچه را كه به صورت آشكار و متمايز به توسط عقل قابل دريافت نباشد، نپذيرد. " 141- تكنولوژي پسيني(مابعد علمي) شايد بتوان گفت بعد از رنسانس بود كه تكنولوژي به عنوان  شرط امكان علم و علم به صورت تجسم در ابزار، برخلاف  ادوار قبلي كه علم مقدم بر تكنولوژي و بنياد آن از ديدگاه ايده آليستي، تاريخا" و وجودا" و وابستگي  تكنولوژي به علم بوده، خودنمايي كرده است. مثلا" به  دنبال فيزيك جديد در قرن هفدهم، تكنولوژي استوار بر نيروي ماشين در نيمه دوم قرن هجدهم قوام يافت و با توجه  به ارتباط فيمابين علم و تكنولوژي اين توهم به وجود آمده  كه عامل اصلي علم و پيشرفت آن، وجود تكنولوژي است.  241- خصوصيات تكنولوژي پسيني  به هرحال، مي توان تكنولوژي پسيني را كه با استمداد از علوم جديد در پيشرفت صنعتي به معناي عام آن نمود پيدا كرده، با خصوصيات ذيل از تكنولوژي پيشيني اعم از ماقبل  علمي و علمي متمايز كرد:  1- پيچيدگي دستگاهي با اجزاء مرتبط به هم  2- قابل درك و استنتاج از طريق نظريه هاي علمي  3- تشكيل شده از اجزاء و قطعات ساده و مركب پيچيده  4- برخورداري از مقادير مجاز ميكروسكوپيكي ماشين با سازمان بندي دروني و حركات مكانيكي يا الكترونيكي مبتني  بر سطوح ميكروسكوپيكي روند توليد 5- ساختار مبتني بر نقشه قبلي.  از مهمترين تكنولوژي هاي اوليه پسيني كه ناشي ازعلوم  جديد مي باشند و نقش حياتي در پيشرفت هاي بعدي بشر داشته اند مي توان به عدسي و ميكروسكوپ و تلسكوپ اشاره  كرد كه تحت عنوان تكنولوژي نور در خدمت عالمان قرار گرفته است. همانطور كه از قول كارل پوپر اشاره شد، عامل  اصلي اين پيشرفت ها همراه با پيدايش وسايل اوليه مشاهده،  رويكرد ذهني تازه اي در معرفت علمي بوده است.  مارتين هيدگر به عنوان نخستين فيلسوفي كه مساله تكنولوژي  را با طرح فلسفي به ميان آورد در اشاره به ماهيت آن گويد:  " تكنولوژي به عنوان نحوه معيني از تجربه كردن و ايجاد بست و سامان بخشيدن به نحوه اي از ايجاد نسبت جهان طبيعي  و آدميان مي باشد كه از نظر تقويمي موخر از علم و از نظر تاريخي مقدم به آن است. " 51- فونكسيوناليسم تكنولوژي  بر مبناي آن خصوصيات و اين تعريف مي توان كامپيوتر را نمونه اي از تكنولوژي پيشرفته مطمح نظر قرار داد كه تفكر محاسباتي جزء لاينفك ماهيت آن مي باشد و با دارا بودن  ميانجي هاي اين تكنولوژي، جهان تحت نسبت هاي مكانيكي  قرار مي گيرد، كه به اين اعتبار تكنولوژي معاصر را علمي  و كاركردگرايي(Functionalism)ناميده اند.  از جمله تكنولوژيهاي متداولي كه علم جزيي از آنهاست، كشف  غله- پرورش دام - توليد خوراك - استخراج و تبديل مواد و توليد برق را مي توان نام برد كه در اين نوع از تكنولوژي  از راه كوشش سازمان يافته و منظم علمي تحقيق و توسعه  تكنولوژيك به دست مي آيد.  61- اوصاف ماهوي تكنولوژي  برحسب آنچه گذشت و با توجه به ديناميسم دروني كمال و رشد تكنولوژي كه نويددهنده فزون طلبي آن است مي توان ايجاد رفاه بيشتر- رازگشايي از طبيعت - مهار دشمنان طبيعي بشر (سيل و زلزله و بيماري)- تسهيل ارتباط- تعميم دانش و توليد غذاي بيشتر را از اوصاف ماهوي تكنولوژي معاصر بشمار آورد، به اعتباري مي توان تغيير اشياء- بهره گيري  بيشتر از طبيعت - سازماندهي تلاشهاي انساني و جهت گيري  مطلوبتر نتايج را به عنوان تفكر تكنولوژيك عنوان كرد، با توجه به استراتژي بهينه تكنولوژي كه توسعه اقتصادي -  اجتماعي را دربردارد و با عطف به اين مسئله كه نيازهاي  جديدي كه در تكنولوژي موجود است و موجد ارزشهاي نوين و بحران هاي تازه مي شود، جوامع صنعتي را مي توان متشكل از توسعه علم و تكنولوژي به علاوه مديريت عقلايي در نگاه به  آينده دانست. بر اين مبنا تكنولوژي به عنوان وسيله ايجاد زبان مشترك براي ارتباطات بين فرهنگي كه امروزه در شكل  تكنولوژي پيچيده ارتباطات و ماهواره جلوه گر شده است  بحساب آورده مي شود.  ژاك الول نيز از ناقدان تكنولوژي در كتاب جامعه  تكنيك زده، پنج ويژگي را براي تكنيك مدرن به شرح ذيل  قائل شده است:  1- اتوماتيك بودن(Automation) 2- از خود تغذيه كردن و فربه شدن  (augmentaqion- Self) 3- همه گيري  4- خودمختاري(Autonomy) 5- وحدت وكليت(Monism) 71- عيوب ماهوي تكنولوژي  بر اين مبنا مي توان: سرعت گرايي - رقابت افزايي -  قناعت كشي- تقديس زدايي - غفلت آفريني - محيط آلايي -  زيادت طلبي- بيدار كردن هوس الوهيت - آتش طمع افروختن -  طبيعت را مكيدن و تفاله كردن آن را از عيوب ماهوي  تكنولوژي بحساب آورد.  گذشته از اين مباحث كه بين ناقدين و طرفداران تكنولوژي  درگير است، نظر به نفس تكنولوژي مي توان آن را در دو جنبه نرم افزاري نهفته در مغز و مديريت و سخت افزاري،  نهفته در ابزار و ماشين، خلاصه كرد.  پانوشت:  * كليه پاورقي هاي مقاله در روزنامه موجود مي باشد 
