 " باغ هاي صفا" براثر كم آبي صفاي خود را از دست مي دهند باغ هاي ميوه دره عباس آباد(صفا)همدان دردامنه كوه  الوند براثر كم آبي وتوزيع ناعادلانه آب، خرمي هميشگي  راندارند واگر در وضعيت آبرساني به اين ناحيه تغييري  داده نشود، براي اين باغ هاي قديمي صفايي باقي  نخواهدماند.  اين باغ ها كه عمدتا" قديمي هستند، از ديرباز استراحتگاه  خانوادگي مردم همدان بوده و از اين رو به "باغ هاي صفا"  مشهورند.  در طول تاريخ، به خصوص در نواحي كم باراني مانند كشور ما، همواره اهالي كنار" پايين دست "رودخانه از " بالادستي ها" شاكي بوده اند وكم نيست مواردي كه  درآنهااين گلايه ها به زد وخوردهايي ميان روستاييان بدل  شده است. اين مشكل گريبانگير همدان نيز هست و بخصوص پس  ازايجاد يك مركز تفريحي دربالاي تپه عباس آباد بايك آب نماي عظيم، بخشي از باغ هاي عباس آباد را مي توان به  عنوان نمونه كاملي از مشكل "پايين دستي ها" مثال زد.  باغ هاي ميوه عباس آباد با مساحتي حدود 450 هكتار در جنوب غربي شهرهمدان قرار گرفته اند و همه ساله درآنها بيش از دو هزار و 400 تن انواع ميوه توليد مي شود.  علاوه براين، طبق آمار سازمان كشاورزي همدان، در دره  عباس آباد 200 هكتار بيشه زار و قلمستان نيز وجود دارد.  درختان ميوه و درختان غير مثمر اين دره سرسبز، ازآب رودخانه عباس آبادكه از بهم پيوستن چشمه سارها و جويبارهاي جاري در كوه الوند بوجود آمده سيراب مي شوند.  با طرح قانون توزيع عادلانه آب، انتظار مي رفت توزيع آب درميان متقاضيان به نحو عادلانه اي انجام گيرد ولي  بسياري ازباغداران همداني براين عقيده اندكه اين قانون  به نحو مطلوب اجرا نمي شود.  شماري ازصاحبان باغ هاي عباس آباد همدان مي گويند: در دوران گذشته كه آب اين منطقه به صورت سنتي توزيع مي شد،  مردم مشكل خاصي نداشتند ولي اززماني كه توزيع آب به دست  سازمان آب افتاده، ديگرنه روال قديم رايج است و نه شيوه  صحيحي جايگزين آن شده است.  فاضل روشنگر، باغدار همداني مي گويد: مسوولين قدرت  اجراي قانون راندارند و همين امر موجب شده است كه بسياري  ازباغ هاي پايين دست رودخانه دچار خشكي و كم آبي شوند.  وي خريد و فروش آب، اختصاص آب به زمين هايي كه ديگر كاربري كشاورزي ندارند، انتقال آب رودخانه به بالاي كوه  براي راه انداختن آب نماي يك مكان تفريحي را از جمله  تخلفاتي ذكر كرد كه در زمينه توزيع آب درباغ هاي  عباس آباد همدان رواج دارد.  سرپرست بهره برداري از آبهاي سطحي در سازمان آب و فاضلاب همدان، علت اصلي مشكل آبياري باغ هاي عباس آباد را، جدا از خشكسالي، تعارض درقوانين و نبود فرهنگ مشاركت  در ميان باغداران مي داند.  مهندس حشمت الله نوري گفت: باغداران بايد براي رفع اين  مشكل خودتشكل هايي ايجاد نمايند و نمايندگاني مطمئن  ازميان خودشان انتخاب كنند تابر توزيع صحيح و عادلانه آب نظارت داشته باشند.  او ضمن اشاره به قانون مصرف بهينه آب گفت: اين قانون كه  سال گذشته تصويب شد مقررمي دارد كه ظرف 5 سال آينده، نوع  بهره برداري، ميزان مصرف وسطح زمينهايي كه نيازمند آب هستند، مشخص شود تا بر اساس اين اطلاعات به آنها آب تخصيص داده شود.  نوري گفت: جمع آوري اين اطلاعات در همدان از مدت ها پيش  آغاز شده وانتظار مي رود، قانون مصرف بهينه آب زودتر از ساير مناطق كشور در اين استان به اجرا درآيد. 
