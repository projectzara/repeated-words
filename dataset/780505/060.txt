   بر اثر جاري شدن سيل و طغيان رودخانه ها تاكنون 20 نفر در نكا، 19 نفر در بهشهر و دو نفر در روستاي دارابكلاي  ساري كشته و يا ناپديد شده اند گروه شهرستانها: بارش سنگين باران پريشب و طغيان  رودخانه هاي شرق مازندران موجب بروز سيل و خسارتهاي مالي  و جاني فراواني به مردم منطقه شد.  گزارش خبرنگار همشهري در ساري كه به تاييد ستاد حوادث  غيرمترقبه استان رسيده حاكيست كه حدود يك سوم شهر نكا در آب فرو رفته و خسارت سنگيني به شبكه هاي آب، برق، تلفن،  گاز و تاسيسات زيربنايي اين شهرستان وارد شده است.  سيل همچنين اكثر پلهاي رودخانه هاي نكارود و ظالم رود را تخريب كرده و در حال حاضر 30 روستاي منطقه در محاصره  كامل سيل قرار دارند.  بنابه اين گزارش در نكا تاكنون 20 نفر در نتيجه سيل  پريشب كشته و يا ناپديد شده اند و آمار زخمي ها نيز از يكصد نفر فراتر رفته است.  سيل همچنين چندين كيلومتر راه روستايي را در اين شهرستان  تخريب كرده و به صدها هكتار از اراضي كشاورزي و چندين  واحد مسكوني، تجاري و اماكن دولتي خسارت سنگيني وارد آورده است.  يكي از كارشناسان ستاد حوادث غيرمترقبه استان مازندران  به خبرنگار ما گفت: طغيان رودخانه نكارود و بروز سيل در بهشهر تاكنون 5 كشته و 9 مفقود بر جاي گذاشته است و راه  ارتباطي بهشهر با روستاهاي جوربند، برمه و جيره بند را قطع كرده و با به محاصره درآمدن 7 روستاي حومه بهشهر برق  و تلفن اين روستاها نيز قطع شده است.  وي افزود: بارش باران و طغيان رودخانه ظالم رود در روستاي دارابكلاي ساري تاكنون يك كشته و يك مفقود داشته  و موجب تخريب صدها هكتار از اراضي كشاورزي منطقه شده است.  مسئولان استانداري مازندران و ستاد حوادث غير مترقبه  استان با بسيج امكانات و ماشين آلات در حال كمك رساني به  سيل زدگان هستند و سازمانهاي امدادي نيز با درخواست كمك  از مردم براي سيل زدگان امدادرساني به آسيبديدگان از سيل را با تمام توان ادامه مي دهند. 
