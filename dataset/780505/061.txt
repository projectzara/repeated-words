 گروه شهرستانها: استاندار آذربايجان غربي تاكيد كرد:  ايران قصد دخالت در امور داخلي هيچ كشوري بويژه  همسايگانش را ندارد.  به گزارش خبرنگار همشهري در اروميه ميرلوحي در گردهمايي  مسئولان روابط عمومي استان همچنين با اشاره به خواست  جمهوري اسلامي ايران براي تداوم روابط صميمانه باكشورهاي  همسايه افزود: پرهيز از دخالت در امور داخلي همسايگان در هر زمان، اصلي است كه ما به آن پايبند هستيم.  وي با بيان اين كه اصل حسن همجواري از سوي جمهوري اسلامي  ايران پيوسته رعايت شده است خاطرنشان كرد: ما هميشه به  منافع مشترك و روابط تجاري و اقتصادي دو كشور متعهد بوده ايم، براي اثبات اين مدعا ايران از دورترين نقاط شرقي خود تا مرزهاي غرب كشور براي جلوگيري و كاهش اثر سوء تحركات اشرار و قاچاقچيان بر كشور تركيه و اروپا سرمايه گذاريهاي زيادي كرده است و در مقابل توقع داريم  كه آن كشورها به اين كمكها بي توجه نباشند.  ميرلوحي تصريح كرد: ما خواهان تنش و تشنج در منطقه  نيستيم و نمي خواهيم اتفاقاتي كه به تازگي در مناطق مرزي  آذربايجان غربي توسط ارتش تركيه رخ داده دوباره تكرار شود.  استاندار آذربايجان غربي از سفر هيات ترك به استان در روز چهارشنبه(فردا)خبر داد و گفت: اميدواريم هيات  اعزامي، ضمن جبران خسارتهاي وارد آمده به استان، براي  جلوگيري و عدم تكرار چنين حوادث و تجاوزاتي متعهد شود.  وي جدايي همسايه از همسايه را بسيار دشوارتر از جدايي  بين دو برادر دانست و يادآور شد: براي گسترش همكاريهاي  دو كشور در جهت ايجاد امنيت در مناطق مرزي، كميسيون  خدمات و فعاليت مشترك ايران و تركيه در حال شكل گيري است  و دولت تركيه بايد تعهد كند كه مرزهاي دو كشور، مرزهاي  امنيت، دوستي و صميميت باشد. 
