 گروه شهرستانها: مديركل ميراث فرهنگي استان همدان اعلام  كرد: منطقه تاريخي "ارتا قلعه "واقع در شهرستان رزن با شماره 2334 در فهرست آثار ملي كشور به ثبت رسيد.  به گزارش خبرنگار همشهري در همدان حبيبالله رشيدبيگي  گفت: روستا و محوطه باستاني ارتا قلعه در دامنه جنوبي  رشته كوه خرقان و مشرف به دشت وسيع و آباد كبودرآهنگ در كنار جاده آسفالته ماهنيان در 40 كيلومتري شمال غرب شهر رزن و 85 كيلومتري شمال شهر همدان واقع شده است.  اين محوطه كه 19 متر ارتفاع، 143 متر طول و 80 متر عرض  دارد در برنامه بررسي و شناسايي دشت رزن در سال 67 به  عنوان يك مكان شاخص فرهنگي شناخته شده و در سال 69 به  منظور مطالعه و تعيين حريم، گمانه زني آن توسط هيات  پژوهشي سازمان ميراث فرهنگي كشور صورت گرفت.  محوطه، معرفي كننده بقاياي استقراري و فرهنگي مربوط به  هزاره دوم و اول قبل از ميلاد است كه مشخصه آن سفالهاي  خاكستري و سياه براق و ساده با تزئيناتي كنده كاري شبيه  خطوط ميخي است كه قابل مقايسه با دوره چهارم گودين تپه  كرمانشاه واقع در 150 كيلومتري محوطه و نيز يانيك تپه در جنوب اروميه است.  گفتني است در عمليات گمانه زني شواهد استقرار پيش از دوره مذكور مشتمل بر سفالهاي نخودي منقوش و همچنين  تيغه هاي سنگي مربوط به آغاز دوره نوسنگي به دست آمده  است. 
