 گروه شهرستانها: استاندار آذربايجان غربي گفت: با هدف  ايجاد اشتغال در استان دستور تشكيل كميته هاي جلب سرمايه گذاران، شناسايي و توسعه ظرفيت ها، آموزشي، صدور خدمات فني و دانش آموختگان صادر شد.  به گزارش خبرنگار همشهري از اروميه، محمود ميرلوحي در جلسه شوراي اشتغال استان خواستار بسيج ملي براي ايجاد اشتغال با مشاركت تمام سطوح جامعه اعم از بخش عمومي و خصوصي شد و افزود: كل مردم شهر و روستا بايد با سازمانهاي مربوطه مشاركت كنند و مساله اشتغال را به يك  فرصت براي دگرگوني و بهره وري مبدل سازند، چون اگر نتوانيم سالانه 800 هزار شغل در كشور ايجاد كنيم، مساله  شكل ديگري پيدا مي كند.  استاندار آذربايجان غربي با تاكيد بر اهتمام شوراي اداري  استان براي ايجاد حركت عمومي در زمينه ايجاد اشتغال، وضع  بيكاري در كشور به ويژه در استان را بسيار نگران كننده  توصيف كرد و افزود: نرخ بيكاري در استان 15 تا 18 درصد است كه از اين نظر در رديف پنجم در كشور قرار دارد.  ميرلوحي با اشاره به اين كه كارگاهها و كارخانه ها نبايد كار خود را تعطيل كنند بر ايجاد كميته حفظ ظرفيت ها تاكيد كرد و افزود: در اين زمينه بايد با طرح و برنامه  عمل شود.  استاندار آذربايجان غربي اضافه كرد: زمان آن  فرارسيده است كه حركت براي ايجاداشتغال را به بخش خدمات  سوق دهيم كه در دنياي امروز بيش از صنعت و كشاورزي مورد توجه است و بالاي 50 درصد اشتغال زايي دارد.  كوتاه از سراسر كشور رفع مشكل كم آبي بخشي از خوزستان  اهواز- خبرنگار همشهري: از اوايل تير ماه امسال به ميزان  15 متر مكعب در ثانيه از آب رودخانه دز به رودخانه كرخه  تزريق شده كه اين مقدار با توجه به افزايش درجه حرارت  هوا، نياز آبي و حفظ محيط زيست، بحران كم آبي بخشي از خوزستان را از منطقه حميديه تا هورالعظيم برطرف كرده است.  به گزارش روابط عمومي سازمان آب و برق خوزستان، اين طرح  پس از بررسي هاي فراوان از طريق ذخيره سد مخزني دز به  اجرا در آمده است.  ساخت 500 واحد مسكوني در بيرجند بيرجند- خبرنگار همشهري: ساخت 500 واحد مسكوني براي  حمايت از اقشار كم درآمد در شهرستان بيرجند آغاز شد. به  گفته رئيس بنياد مسكن انقلاب اسلامي از اين تعداد 128 واحد در شهر و بقيه در سه روستا ساخته مي شود. محمدرضا مراديان گفت: هزينه هاي ساخت اين واحدها با زيربناي هر يك 52 متر مربع از محل حساب 100 امام خميني(ره) كمك خيرين و تسهيلات بانكي تامين مي شود.  ثبت نام يكصد هزار بيكار در ادارات كار فارس  شيراز- خبرنگار همشهري: به گفته مدير كل كار و امور اجتماعي فارس يكصد هزار جوياي كار در ادارات كار وامور اجتماعي فارس نام نويسي كرده اند كه بايد براي حل مشكل  بي كاري آنان همه دستگاه هاي دولتي تلاش كنند وي با اشاره به اين كه دستگاهي كه متولي مستقيم اشتغال باشد و در كشور وجود ندارد افزود: تا زماني كه بخشي نگري حاكم  باشد، اشتغال در اولويت هاي بعدي قرار مي گيرد. وي گفت:  قرار است در سال جاري از طريق ادارات كار و امور اجتماعي  فارس 900 ميليون تومان وام خوداشتغالي در اختيار افراد جوياي كار و داراي مهارت فني و حرفه اي قرار گيرد.  5 نانوائي متخلف جريمه شدند كاشان- خبرنگار همشهري 5 واحد نانوايي متخلف در شهرستان  كاشان جريمه شدند. به گفته مسئول روابط عمومي فرمانداري  كاشان، اين تعداد از نانوايان به علت گرانفروشي، عدم  حضور متصدي، نداشتن كيفيت مطلوب نان به مبلغ 3 ميليون و 970 هزار ريال جريمه نقدي و مبلغ يك ميليون ريال جريمه  تعليقي محكوم شدند.  بهره برداري از آبشار چهارسو در اردبيل  اردبيل- خبرنگار همشهري: در راستاي زيباسازي محيطهاي  شهري، آبشار چهارسو در محل بلوار معلم شهر اردبيل به  بهره برداري رسيد.  به گفته شهردار اردبيل، براي ساخت اين آبشار با 52 متر طول و 5/7 متر عرض بيش از 60 ميليون ريال هزينه شده است.  شهردار جديد مريوان  سنندج- خبرنگار همشهري: به پيشنهاد شوراي اسلامي شهر مريوان و در حكمي از سوي استاندار كردستان، شهردار مريوان منصوب شد.  استاندار كردستان در اين حكم مظفر بيگلر را به مدت 4 سال  به عنوان شهردار مريوان منصوب كرد.  اختصاص اعتبار براي ساخت سد طالقان  قزوين- خبرنگار همشهري: استاندار قزوين گفت: وزارت نيرو 18 ميليارد ريال اعتبار براي ساخت سد طالقان اختصاص داد.  سيدعلي نكويي زهرايي افزود: براي اجراي اين طرح سازمان  آب منطقه اي تهران برگزيده شده و كارهاي اجرايي آن به  زودي آغاز خواهد شد. به گفته وي طبق دستورالعملهاي  ابلاغي از سوي وزارت نيرو، سازمان آب منطقه اي تهران  موظف به ساخت تونل انحرافي سد شده است.  بهره برداري از بخش رايانه دانشگاه پيام نور اوز اوز- خبرنگار همشهري: بخش رايانه دانشگاه پيام نور اوز لارستان به بهره برداري رسيد. ساختمان اين بخش با 300 مترمربع زيربنا شامل سالن رايانه و كلاس به ظرفيت 65 دانشجو است و 250 ميليون ريال هزينه احداث و تجهيز اين  ساختمان را يك نيكوكار محلي پرداخته است. اين بخش همچنين  با كمك 220 ميليون ريالي يك نيكوكار ديگر به 26 دستگاه  رايانه مجهز شده است. 
