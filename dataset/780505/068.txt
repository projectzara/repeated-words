 در سفر رئيس جمهوري صد طرح عمراني و صنعتي به  بهره برداري مي رسد حجت الاسلام والمسلمين سيدمحمد خاتمي به منظور ديدار با مردم استان همدان و افتتاح 100 طرح صنعتي و عمراني،  امروز به اين استان سفر مي كند.  به گزارش خبرنگار همشهري از همدان در آستانه ورود رئيس جمهوري به استان همدان، مردم اين منطقه با آذين بندي معابر، نصب پلاكاردهاي خيرمقدم و تصاوير آقاي  خاتمي، خود را براي استقبال از رئيس جمهوري آماده  مي كنند.  در همين خصوص نماينده ولي فقيه در استان و امام جمعه  همدان و استاندار همدان در پيامي از آحاد مردم، اقشار و صفوف مختلف مردم و علاقه مندان به رشد و شكوفايي استان  دعوت به استقبالي شايسته و درخور شان فرهنگي و روحاني آن  بزرگوار شده اند.  استاندار همدان با خيرمقدم ورود رئيس جمهوري به استان  همدان اعلام كرد: در سفر رئيس جمهوري به استان همدان با افتتاح يكصد طرح صنعتي، عمراني، اقتصادي و فرهنگي با اعتباري بالغ بر 500 ميليارد ريال سيماي استان همدان  دگرگون خواهد شد.  جابريان با اعلام اينكه بخش عمده اي از اين طرح ها جزء طرح هاي ملي است كه در طي سه سال اخير آماده بهره برداري  شده است گفت: با بهره برداري از اين طرح ها ضريب اشتغال  در استان افزايش مي يابد و با متحول شدن اقتصاد منطقه  دور تازه اي از سازندگي در استان همدان آغاز مي گردد.  وي ديدار رئيس جمهوري را با مردم شهرستانهاي استان  مهمترين هدف اين سفر عنوان كرد و گفت: در سفر سه روزه  رئيس جمهوري به استان همدان 46 طرح در همدان، 22 طرح در نهاوند، 17 طرح در ملاير، 10 طرح در تويسركان، 10 طرح در اسدآباد، 13 طرح در كبودرآهنگ، 10 طرح در بهار و 7 طرح  در رزن توسط رئيس جمهوري وزراء و همراهان ايشان افتتاح  مي شود.  به گفته استاندار همدان در اين سفر پروژه آبرساني به شهر همدان، مجتمع مسكوني 600 واحدي سعيديه، برج اداري و تجاري پاستور همدان، گازرساني به شهر فامنين، ساختمان  جديد استانداري، مجتمع فرهنگي و هنري همدان، توسعه  ريسندگي شركت نساجي اكباتان و استاديوم ورزشي عليمراديان  نهاوند به بهره برداري مي رسد.  استاندار همدان همچنين به افتتاح مجتمع مخابراتي ملاير،  پارك كوثر ملاير، مدرسه استثنايي تويسركان، مركز تربيت  دبير شهر اسدآباد، پروژه آبرساني كبودرآهنگ، بهسازي  روستاي بهادربيگ بهار، ايجاد مركز 200 شماره اي لالجين،  پروژه آبرساني به شهر رزن شركت سيمان و آهك همدان و دهها طرح عمراني و صنعتي اشاره كرد.  به گفته مسئولان با افتتاح و بهره وري از 23 طرح صنعتي و 93 طرح در بخش جهاد سازندگي زمينه اشتغال 2 هزار نفر در استان همدان مهيا خواهد شد. گفتني است رئيس جمهوري در بدو ورود به استان همدان با مردم شهر همدان در استاديوم  قدس ديدار خواهد داشت. 
