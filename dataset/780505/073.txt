 در پي درج نامه يك دانشجو خطاب به وزير فرهنگ و آموزش  عالي در روزنامه صبح امروز مورخ 2/2/78 دكتر معين ديروز پاسخ آن نامه را داد. متن نامه معين به شرح زير است:  برادر ناديده و دردمند جناب آقاي علي كريمي  با اهداي سلام و درود نامه دلسوزانه شما را در روزنامه صبح امروز مورخ يكشنبه  3 مردادماه جاري تحت عنوان "آقاي وزير حيثيت دانشگاه را پايمال مي كنند، دفاع نمي كنيد؟" ديدم. ادب ايجاب مي كرد كه به دغدغه ها و سئوال هاي جدي شما در حد توان بپردازم.  برادر گرانقدر!  من نيز به مانند شما بيش از هر چيز در حوادث اخير نگران  منزلت و حيثيت دانشگاه، دانشگاهيان و دانشجويان مظلوم  كشور هستم. آيين، انقلاب و نظام ما بر حرمت و فضيلت دانش  و دانشوري و دانش پژوهي مبتني است، لوازم و مقتضيات اين  باورحرمت نهادن به دانشگاه،  دانشگاهيان و دانشجويان است اما گاه در برخي اقدام ها و نگرش هاي شتابزده سياسي ناديده گرفته مي شود. حمله به  كوي دانشگاه تهران، فاجعه اي ملي بوده است كه براي  ريشه يابي و حل ريشه اي آن نياز به انديشه و عزمي ملي  نيز هست. رهبري معظم انقلاب، رئيس محترم جمهوري و دولت،  مراجع و علما و متفكران و روشنفكران متعهد و آحاد مردم  وقوع اين فاجعه را محكوم كرده اند و به دستور رئيس محترم  جمهوري و پشتيباني مقام معظم رهبري كميته ويژه تحقيق  مسئول رسيدگي به آن است. اين انتظار به حقي است كه  مسئولان و رسانه هاي رسمي كشور به ويژه صدا و سيما با خويشتن داريهاي فراجناحي به توصيف و انعكاس واقعيت ها بپردازند و از القاي هر شبهه اي كه وقوع اين فاجعه را توجيه كند بپرهيزند.  اين حادثه حاضران و شاهدان بسياري داشته است. مسئولان  مختلف و رسانه هاي ديگر و مردم نيز پس از وقوع فاجعه،  آثار و دامنه هاي آن را ديده اند. آگاهي مردم رشيد و فكور ما و توان تحليلي آنها نيز در آن حد است كه خود بهترين داوري ها را خواهند داشت، چنانكه در مراحل مختلف  ديگر نيز تبليغات نادرست و خلاف واقع چاره ساز نبوده است.  بنابراين برادر عزيز به حقانيت قضاوت الهي و قدرت فهم  مردم انقلابي و مسلمان بايد اميدوار بود، بيش از برخي  تلاش هايي كه براي قلب واقعيت مظلوميت و منزلت دانشگاه و دانشجو به كار مي رود. در مورد اقدام اينجانب در اين  زمينه نيز يادآور مي شوم كه من در هر شرايط به عنوان يك  مسئول يا دانشگاهي در نظام مقدس جمهوري اسلامي ايران خود را موظف به دفاع از مراكز علمي و دانشگاهيان و دانشجويان  به عنوان اصلي ترين سرمايه هاي ملي مي دانم و در چارچوب مصالح ملي و دفاع از آرمانها و ارزشها و مقدسات اسلامي و انقلابي به فضل خداوند حضور فعال خواهم داشت. مظلوميت  همه جانبه دانشگاه، دانشجويان و دانشگاهيان به لحاظ سياسي، امنيتي، فرهنگي، اجتماعي و علمي و نداشتن امنيت  در خانه خودش موجب استعفاي اين جانب شد. پي آمدهاي  كوتاه مدت و بلندمدت اين فاجعه براي كشور ما مي تواند بسيار خطير و جدي باشد. علاوه بر دامنه هاي سياسي،  امنيتي و اجتماعي اين فاجعه كه بروز آشوبها و توطئه هاي  داخلي و خارجي و خشونت ها و حرمت شكني هاي بعدي از آن  جمله است، از دست رفتن فرصت هاي علمي، بي انگيزگي و حتي  فرار مغزها از دانشگاه و عوارض حاد ديگر را بايد در وقايع و برخوردهايي از اين دست جدي گرفت. داشتن مسئوليت  مستقيم و داشتن اختيارات لازم براي انجام آنها و پاسخگويي در برابر خداوند و مردم با يكديگر نسبت مستقيم  دارند، فارغ از هرگونه تلقي سياسي يا مسئوليت گريزي بايد به اين مساله انديشيد، چنانكه من نيز در مواجهه با اين  فاجعه ملي تنها بر اين مبنا عمل كردم و اكنون نيز با همين اميد پيگير دغدغه هايي نظير آنچه شما نوشته ايد هستم.  با توجه به تاكيدات مسئولان عالي مقام نظام و پيگيري  رئيس محترم جمهوري اميد دارم بررسي علل و عوامل و برخورد با مسببان و مجريان اين فاجعه هر چه زودتر به نتيجه برسد و با همبستگي و وحدت همگاني، دانشگاه و دانشجو همچنان  پايگاه واقعي شكوفايي همه اميدها و آرمانهاي اسلامي،  ايراني و انقلابي باشد. چهره دانشگاه و دانشجو مظلوم است  و رفع اين مظلوميت وظيفه همه ماست. 
