 در حاشيه راي هيات منصفه دادگاه سلام  راي هيات منصفه دادگاه ويژه روحانيت در باره مديرمسئول  روزنامه سلام از چند جهت قابل نقد و بررسي است:  1- سلام روزنامه اي سياسي است و قهرا" رفتارهاي سياسي  دارد. رفتارهاي سياسي هر حزب يا نشريه اي، بعضا" رقيبان  را دلگير و خشمگين مي كند. اگر همه يا تقريبا" همه اعضاي  هيات منصفه دادگاهي، از رقيبان و حتي مخالفان سياسي متهم  باشند، چگونه مي توان به بي طرفي كامل چنين هياتي  اميدوار بود؟ وانگهي در مراتب قضايي همه كشورهاي جهان و كشور ما به تصريح يا تلويح، براي هيات منصفه شاني همسنگ  افكار عمومي در نظر گرفته شده است يعني اين كه وقتي  دادستان و متهم به جدال برمي خيزند، قاضي و هيات منصفه  نظارت مي كنند، آنگاه هيات منصفه نظر مشورتي مي دهد و قاضي براساس آن نظر- و نه لزوما" با تابعيت از آن - انشاء راي مي كند. حال اين پرسش مطرح مي شود كه آيا سهم موسوي  خوئيني ها از حمايت افكار عمومي و نمايندگان آن(هيات  منصفه)چنان نازل است كه حتي يكي از نمايندگان افكار عمومي در اين هيات نمي توانسته است مدير مسئول سلام را مستحق تخفيف بداند؟ 2- هيات منصفه دادگاه ويژه روحانيت، موسوي خوئيني ها را در همه مواردي كه در كيفرخواست دادستان مطرح شده بود،  مجرم شناخت. دو فقره از موارد اتهامي به انتشار نامه  سعيد اسلامي و شكايت نمايندگان مجلس مربوط مي شود و مورد ديگر به شكايت يك مقام دولتي سابق كه مدعي شده است در روزنامه سلام به وي توهين شده است متاسفانه هيات منصفه  در اين سه مورد با غفلت از عرف و تفاسير بعيد از مادتين  532 و 533 قانون مجازات اسلامي داوري كرده است. غفلت از عرف در اينجا ناظر بر اين امر بديهي است كه پيش از توقيف  سلام و پس از آن، اسناد مشابه سند سعيد اسلامي در برخي  روزنامه ها به وفور چاپ شده است اما از آنجا كه موضوع و محكوم عليه بسياري از اين اسناد افراد بي دفاع بوده اند،  هرگز اين موضوع پيگيري نشده است. "افشاگري "هاي چندساله  يك روزنامه عصر درباره برخي شخصيت هاي سياسي و فرهنگي  كشور با استفاده از مداركي كه در هيچ مطبوعه و كتابخانه اي ديده نمي شود و اين گمان را تقويت مي كند كه  از اسناد وزارت اطلاعات يا نهادهاي مشابه آن باشد، از نمونه هاي بين اين ادعاست. تفسير بعيد از قانون نيز ناظر بر نوع برداشت از مادتين 532 و 533 است. روزنامه سلام،  به طوري كه مديرمسئول آن در دادگاه گفت، با انتشار نامه  سعيد اسلامي قصد روشنگري داشته است و مرجعي كه مي تواند تشخيص دهد اين روشنگري، به "مالك سند" نه "موضوع سند"  لطمه وارد مي كند يا نه، وزارت اطلاعات است. وزارت  اطلاعات به عنوان "مالك سند" شكايت خود را از روزنامه  سلام پس گرفته است و كساني را كه سند را از طبقه بندي  خارج كرده اند، مستحق پيگرد و مجازات معرفي كرده است.  معناي حقوقي اين رفتار وزارت اطلاعات اين است كه اين  وزارتخانه نگران آثار بيروني نشر سند سعيد اسلامي نيست  بلكه افشاي غير مجاز سند از اين نهاد برايش اهميت دارد.  3- راي هيات منصفه حتي در صورت ابرام همه اجزاي آن توسط دادگاه ويژه روحانيت، مانع فعاليت مطبوعاتي روزنامه سلام  نيست. زيرا اتهام هاي انتسابي موسوي خوئيني ها و مجازات هاي پيش بيني شده در مواد 532، 533، 609 و 698 قانون مجازات اسلامي كه مورد استناد دادستان قرار گرفته  است، هيچيك مجوز توقيف يا لغو پروانه انتشار روزنامه  نيست. در قوانين ايران فقط در مادتين 27 و 28 قانون  مطبوعات لغو پروانه نشريات پيش بيني شده است كه مفاد هيچيك از اين مواد به اتهام هاي سلام ربطي ندارد. بنا بر اين حتي اگر دادگاه ويژه روحانيت موسوي خوئيني ها را به  اعتبار تصدي مديرمسئولي روزنامه سلام محكوم كند، او همچنان صاحبامتياز است و صاحبامتيازي در عداد حقوق  معنوي و مادي و حتي از مقوله مالكيت است كه نمي توان آن  را از موسوي خوئيني ها وشخصيت حقوقي سلام دريغ كرد. به  همين دليل قاضي محترم پرونده سلام با اتكا به  پشتوانه هايي استوار، يعني افكار عمومي، فقدان تجانس  مستندات پرونده سلام با اتهام هاي انتسابي، و مغفول  افتادن عرف در رسيدگي ابتدايي به پرونده سلام مي تواند راي به ادامه انتشار اين نشريه اصيل بدهد و راه را براي  همياري ملي در زمينه رفع بحران هاي برآمده از توقيف سلام،  هموار كند. چنين باد. 
