   گفت وگو با امير دژاكام كارگردان نمايش "سياوش خواني " اشاره: نمايش "سياوش خواني "چندي است كه در تالار بزرگ  تئاتر شهر به روي صحنه رفته است به همين مناسبت، با امير دژاكام كارگردان اين نمايش گفت وگويي انجام شده كه  در پي مي خوانيد.  چه شد كه به سراغ نمايش هاي آئيني، اسطوره اي رفتيد؟ * اين ناشي از ضرورتي است كه مجموعه ايده آلها و باورهاي  من برايم تعيين كرده است. در واقع علائق من در زمينه هنر مرا به اين سمت سوق داد. قصد و غرضي وجود نداشت و فكر مي كنم كه در اين حيطه هم بشود كارهاي خوبي انجام داد،  همچنانكه در انواع تئاتر ديگر دنيا هم كارهاي زيبا و جذاب وجود دارد. من به عنوان يك هنرمند يا بهتر است  بگويم به عنوان يك هنرجو، نوع نمايش شرقي را كه شامل  گستره اي بزرگ تر است شيوه كار خودم قرار داده ام.  آقاي بيضائي نيز اثري دارند به نام "سياوش خواني "كه  حتما" از آن آگاهي داريد اين تشابه اسمي از كجا پيدا شده  است؟ * اين تشابه اسمي در حال حاضر براي شما وجود دارد، اما در سال 1373 كه من اين متن را مي نوشتم براي من چنين تشابهي  بيشتر در تاريخ نمايش ايران وجود داشت. يعني من با مراسم  سياوش خواني در گذشته هاي دورآشنايي پيدا كرده بودم  بواسطه مطالعاتي كه در مورد آن داشتم و به همين دليل هم  اين اسم را انتخاب كردم. همانطوري كه گفتم در سال 1373 اين متن تدوين شد، در سال 1374 به ثبت رسيد و در سال  1375 پس از دوماه تمرين، به دليل مشكلي كه با مسئول  تئاتر آن زمان پيدا كرديم اجرا اين نمايش به تعويق افتاد.  در همان روزها كتاب آقاي بيضائي را خواندم و بسيار هم  لذت بردم و به نظر من كار دوست داشتني و شريفي محسوب مي شود.  در مورد مستقل بودن متن نمايش تان نسبت به آنچه كه در شاهنامه آمده است توضيح دهيد و بگوئيد كه اصولا" روايت  مدرن را در چه مي دانيد؟ و اينكه شالوده شكني و تغيير دادن اسطوره ها طبق سليقه شخصي تا چه اندازه ضرورت امروز محسوب مي شود؟ * ابتدا بايد به قطعيت برسيم در مورد حكمي كه شما در ضمن  سئوالتان مطرح مي كنيد، حكمي كه جاي بحث دارد. اما اگر به اين تفاهم برسيم كه من حماسه سياوش در شاهنامه را از زاويه نگاه خودم تدوين كردم و سپس به مورد اجرا گذاشتم  با شما توافق دارم. اين اتفاق، يعني دخيل بودن هنرمند در اثر، اكثر اوقات و بالاتر از نود درصد در پديده هاي هنري  كه ما در شرق مي شناسيم حضور دارد هنرمند به نوعي  تفسيرگر و ارزيابي كننده مجدد يك اتفاق است و عواطف و اعتقاداتش در آن پديده تاثير مي گذارد. حتي تشعير و تذهيب را هم كه در نظر بگيريم متوجه مي شويم كه هنرمند در طبيعت دخل و تصرف كرده، آن را تغيير داده و براساس  يكسري سنت ها و اصول و قوانين و مقررات مجددا" آنها را شكل داده است من هم رجوع كردم به اتفاقي كه حول شاهنامه  افتاده بود. يعني اينكه گذشتگان ما در شاهنامه خواني و در نقالي چه كرده بودند؟ متوجه شدم كه اين اتفاق در شاهنامه خواني به اصل موضوع نزديك تر است در حالي كه در شيوه نقالي تفاوتهاي زيادي را شاهد هستيم. اين تفاوتها نوع هاي گوناگوني را شامل مي شود مثلا" دخالت كردن در اصل داستان، تغيير سرنوشت قهرمانان داستان و حتي اضافه  كردن داستانهايي به داستان شاهنامه، مثل طومار باج گرفتن  سياوش از پادشاه چين، شما اگر از داستان سياوش در شاهنامه اطلاع داشته باشيد حتما" با من هم عقيده ايد كه  چنين داستاني در شاهنامه وجود ندارد. مورد ديگر شعر را به نثر مسجع تبديل كردن است. از طرف ديگر ما باريختي به  نام حماسه روبه رو هستيم و زماني كه بخواهيم كار نمايش  انجام بدهيم با شكلي به نام درام روبه رو مي شويم. شعر حماسي و شعر نمايشي يا شعر دراماتيك. شعر حماسي با شعر دراماتيك داراي تفاوتهاي زيادي است. وقتي قرار است  براساس يك حماسه درامي تدوين شود قاعدتا" ديگر شما با حماسه روبه رو نيستيد بلكه درامي را پيش رو داريد.  مجموعه اين پارامترها و پارامترهاي ديگر كه از حوصله اين  بحث خارج است باعث شد كه من سياوش را اينگونه كه شما مي بينيد تدوين كنم و فكر مي كنم كه از سنت تبعيت كردم و بدعتي انجام ندادم، يعني براساس سنت هايي كه از شرق  استنباط كرده بودم اين رويكرد را انتخاب كردم.  موضوع ديگر استفاده از حالت كمدي در نمايش است كه به  نظر من اين وجه كميك قضيه، به مقدار زيادي از بار تراژيك  حماسه سياوش كاسته است، نظر شما چيست؟ * يك وجه قضيه اين است كه من معمولا" نظر مخاطبينم را مي شنوم و به آن احترام مي گذارم. وجه دوم وقتي است كه  ما از زاويه تحليل و نقد و بررسي وارد مي شويم و خواهان  برقراري ديالوگ هستيم. بايد عرض كنم كه ما سعي كرديم  تعزيه و يا سوگنامه را كنار مضحكه قرار بدهيم و با فواصل  بسيار كمي هم اينكار را انجام داديم. اينكار آگاهانه  انجام گرفت. در اين نمايش شما در فواصل 4 تا 5 ثانيه با فضاهاي بسيار متفاوتي مواجه مي شويد و اين كار فوق العاده مشكلي در كار كارگرداني نمايش محسوب مي شود.  اما اگر بتواند خوب اجرا شود يقينا" از جذابيت بالايي  برخوردار خواهد بود.  منظور من در ضعف و قوت نوع اجرا نيست كه اگر از اين  منظر به قضيه نگاه كنيم وجه كميك نمايش خوب هم اجرا شده  است. سئوال من اين است كه بهاء دادن به جنبه هاي كمدي،  شكل تراژدي و اندوهبار موضوع را تحت الشعاع خود قرار داده است؟ * شما آگاهيد كه رنگهاي تيره در كنار رنگهاي روشن معنا پيدا مي كنند، گريه كنار خنده است كه مفهوم مي يابد، اين  به لحاظ نظري قضيه است و ما سعي كرديم كه در مرحله عملي  هم با قدرت اينكار را انجام بدهيم. از طرف ديگر وقتي  تماشاگر اين موضوع را بپذيرد كه دنبال حماسه سياوش در نمايش ما نباشد و اين نمايش را در درون خودش جستجو كند خيلي راحت تر مي تواند با روايت ما ارتباط برقرار كند.  اما اگر بخواهد درپي مقايسه با روايت اصلي شاهنامه باشد مطمئنا" دچار مشكل خواهد شد. در واقع اين نمايش نگرش  مستقلي به يك حماسه اسطوره اي است و بايد از اين ديد به  قضيه نگاه كرد.  در شيوه نقالي، نقال يك تنه به جاي چند شخصيت بازي  مي كند، درعين حال كه حس بسيار قوي را به تماشاگر القاء مي كند و به راحتي بعد تراژيك نمايش را به اجرا مي گذارد،  اما در روايت شما با همه تعدد بازيگر و استفاده از نور و موسيقي، متاسفانه چندانكه شايسته است تاثير لازم را برجاي نمي گذارد. چرا؟ * يادمان باشد كه با ارزش بودن يك شكل نمايشي به معناي  ارزشمند نبودن شكل هاي ديگر نمايش نيست. ازطرف ديگر نقالي ريختي است كه ساليان سال تجربه شده و توانسته  جايگاه ويژه اش را كه بسيار هم باارزش است در ميان همگان  به دست آورد. حالا اين جايگاه در هنرهاي مدرن نمايشي  جهان چه تاثيري را مي تواند داشته باشد و چقدر واجد ارزش  است. اينها بايد به صورت منطقي مورد ارزيابي قرار گيرد.  از سوي ديگر شكلي را كه ما داريم تجربه مي كنيم عمر كوتاهي دارد شكلي كه تكرار سنت هاي نمايشي گذشته نيست  اما برگرفته از آنها است اشخاص بسيار زيادي در اين راه  قلم زدند، كار كردند، تلاش كردند، موي سر سفيد كردند و ما از آنها نكته هاي فراواني ياد گرفتيم. من اميدوارم كه  شاگرد خلفي بوده باشم و هم نسبت به آنها و هم نسبت به  جامعه ام اداي دين كرده باشم. ولي خوب براي اينكه شيوه  جديدي كه در پيش گرفته ايم به درستي جا بيفتد نياز به  زمان داريم. ما سعي نكرديم به چيزهاي ازقبل تعيين شده  رجوع كنيم، هدف ما بر اين بود كه جستجوگر باشيم و تا جايي كه برايمان ممكن است براساس اصول و تفكر متين هنري  انتخابگر باشيم، اينكه واژه متين را به كار بردم به اين  دليل بود كه نخواستم از واژه عقلاني استفاده كنم، چون در هنر هم عقل و هم احساس نقش دارند و هر دو بايد همسان  حركت كنند و گاهي بر يكديگر غلبه كنند.  نمايش شما فاقد دكور است، و بازيگران شيوه بازي چرخشي  يا دايره وار را پي مي گيرند، در اين مورد توضيح دهيد؟ * اين هم از يك سنت نمايش ايراني تبعيت مي كند. به اين  صورت كه همه ابزارها در نوع نمايش سنتي ايراني توسط اتفاق نمايشي است كه معنا مي شود ما فضائي را ساختيم كه  براساس رفتارها حالات گوناگوني را القاء مي كند. اتكاء ما بيشتر به ميزانسن، به رفتار و كردار بازيگران و به  موضع گيري آنها نسبت به محيط اطرافشان بود و در واقع  موضع گيري بازيگران درقبال محيط پيراموني است كه آن محيط را برايمان معنا مي كند. از سوي ديگر سكوي گرد و دايره،  بار معاني خاصي را با خودش دارد بي دليل نيست كه  گونه هاي نمايشي شرقي اكثر اوقات به شكل دايره وار اجراء مي شود. زيرا كه دايره كامل ترين شكل هندسي جهان است.  دايره مي تواند نشانگر هستي، كائنات، و همه امور معنوي  باشد همچنانكه دايره مي تواند نشان دهنده دور تسلسل و تكرار باشد. يعني دو معناي متضاد در يك شكل. مركز و كانون در اساطير شرق واجد جايگاه ويژه اي است. در انتهاي  نمايش شما مي بينيد كه يك نقطه طلائي در اين مركز قرار مي گيرد. آن طشت طلا كانون اين نمايش است. اصولا" مركزيت  مقدس است. اگر به روستاها نگاه كنيد درمي يابيد كه  زيارتگاهها معمولا" در مركز ده واقع شده اند. كعبه مركز است، كانوني كه تمامي مسلمانان به سوي آن نماز مي خوانند.  خورشيد مركز منظومه شمسي است و اين اتفاقات پلاستيكي و ملموس هم براساس رويكردهاي اساطيري كه در فرهنگ ما وجود دارد تنظيم شده است. يا حلقه بازي كه اصلي ترين وسيله  نمايش ما است و در دست بازيگران جابجا مي شود مي تواند در هر لحظه معني خاص خودش را بگيرد، مي تواند فرصت زندگي  باشد، جابجائي قدرت باشد. اين راما در ضربالمثل هاي  عاميانه هم داريم. و اين در نمايش ما هم وجود دارد. كه  از اين فرصت هر كس چگونه مي تواند استفاده كند و اين گوي  بازي را به چه شيوه اي از ديگري بربايد. يعني اين اتفاق  پلاستيكي رفتارهاي معنوي نمايش را براي تماشاگر بيشتر ملموس كرده است.  موسيقي در نمايش شما بار سنگيني را به دوش مي كشد.  چگونه بين اجراي زنده موسيقي سنتي و تلفيق آن با موسيقي  مدرن هماهنگي ايجاد كرديد؟ از مشكلات اين كار بگوئيد.  * من و آقاي ذهني سازنده اين موسيقي در چند كار قبلي هم  با يكديگر همكاري داشته ايم. كارهايي چون زيباترين گلهاي  قالي، شهرزاد، شمس و سياوش خواني. تمام اين چهار نمايش  با اركستر زنده اجرا شد و مسئوليت آهنگسازيش با ايشان  بود. ما با درك احساسات و علائق همديگر به دنبال  موسيقي اي بوديم كه واجد ويژگيهايي باشد كه در موسيقي  ايراني وجود دارد، يعني تهييج كنندگي، مفرح بودن، ايجاد تحرك كردن و نشاط آور بودن را در خود داشته باشد مضافا"  براينكه اطلاعات را هم منتقل كند و مايه هاي دراماتيك را هم داشته باشد و ازطريق رنگ بندي سازها و انتخاب ملودي هاي مختلف كاراكتريزه باشد. مثلا" شخصيت سياوش در سراسر نمايش ازطريق ساز تار معرفي مي شود و كلا" موتيفي  كه براي سياوش نوشته شده، بسط و گسترش پيدا مي كند و مجموعه موسيقي نمايش سياوش خواني را شكل مي دهد با سازبندي هاي مختلف. به عنوان مثال شما ساز سنتور را مي شنويد كه در طول نمايش فقط براي سودابه استفاده  مي شود. يك ملودي خاص و يك ساز خاص. دو وجهي كه در موسيقي مدرن جهان وجود دارد كه موسيقي كاراكتريزه مي شود ازطريق ساز و ملودي، و ما سعي كرديم از آن بهره ببريم.  از طرف ديگر موسيقي زنده و اجراي آن در صحنه نمايش كار بسيار سختي محسوب مي شود. اما اين سختي منجر به جذابيت  بالايي خواهدشد، اگر دقيق اجرا شود. ما در اين رابطه  مشكل داشتيم بخصوص در رابطه با صدابرداري. اساسا" نوع  سيستم صوتي و صدابرداري تئاتر شهر فكر نمي كنم جوابگوي  صدابرداري دقيق و زنده اركستر موسيقي باشد. آن هم  اركستري دوازده نفره.  بايد ميكروفونها در لحظات مشخص باز باشند و يا بالعكس،  همچنين يك تكان خوردن و يك صداي كاذب مجموعه زحمات گروه  را به باد خواهد داد.  به نظر شما دليل اينكه هنرهاي نمايشي چه تئاتر و چه  سينما، هنوز نتوانسته اند تصويري ماندگار و پرقدرت از حماسه ها و ميراث هاي اسطوره اي، آئيني ما ارائه بدهند آنچنانكه در تاريخ بماند، چيست و چرا هنرمندان ما در اين  عرصه چندان موفق نبوده اند؟ * من با بخشي از نظرات شما موافق هستم. بله اين مسئله  وجود دارد اما نه در تمام زمينه ها. بخشي از هنرمندان ما توانسته اند كارهاي ماندگاري از خود به يادگار بگذارند.  من نمي خواهم در اينجا از فرد خاصي اسم ببرم كه اسم بردن  ممكن است موجب نفي كردن ديگران شود. اما كارهاي خوب و باارزشي در اين زمينه ها داريم، راجع به اساطير و تاريخ  و فرهنگ اين سرزمين.  منظور من بيشتر در زمينه هاي عملي است يعني جداي از آثار نوشتاري.  * به نظر من در عرصه عملي هم اين كارها انجام شده است.  اگر وجود دارد لطفا" نام ببريد.  * متاسفانه همانطور كه گفتم از آوردن مثال خاص معذورم.  اما اين را بدانيم كه اصولا" نفي كردن يكباره تمام  پيشينه نمايشي يك جامعه كار سهل و ساده اي نيست. بايستي  مراقبت كنيم، از خودمان و از هنرمندانمان. به يكباره  همه چيز را نفي نكنيم. اين تيغ نفي روزي خواهد رسيد كه  گريبان ما را هم بگيرد. اما اين اعتقاد را هم دارم كه  واقعا" ما به تلاش بسيار زيادي در اين زمينه ها نياز داريم. ابتدا مديران فرهنگي ما بايد حوصله به خرج بدهند.  انتظار نداشته باشند كه يك حركت و فكر نمايشي كه جستجوگر است يك شبه كار بزرگي را به انجام برساند. ما تازه در آغاز راه هستيم و اين راه در طي پانزده تا بيست سال شكل  و جايگاه خاص خود را پيدا خواهد كرد. بايستي  سرمايه گذاري بلندمدت به عمل آيد، هم به لحاظ فكري هم  به لحاظ مادي و امكانات، تا شخص هنرمند آسايش لازم را براي تحقيق و پژوهش دراختيار داشته باشد اگر كسي  مي خواهد راجع به اساطير كار كند حتما" بايد پژوهش كند.  بايد اساطير ايران، مصر، هند، كلده، بابل و آشور را با مطالعات وسيع بشناسد و بعد اشتراكات و تاثيرگذاري آنها بر همديگر را مورد بررسي قرار بدهد و سرانجام به عنوان  مثلا" نمايشنامه نويس يا فيلمنامه نويس آن را در يك اثر نمايشي تدوين نمايد و اين نيازمند زمان زياد است. در اين  زمان طولاني به نظر شما اين نويسنده مهجور و غريب از كجا بايد امورات زندگي اش بگذرد؟ ركن دوم قضيه كه خيلي هم  مهم است رسانه هاي گروهي هستند، اعم از مطبوعات و تلويزيون. رسانه هاي گروهي بايد اين نوع كارها را تحليل  كنند، نقد كنند و نشانه هاي مهجور و فراموش شده را به  مخاطبين يادآوري نمايند. ما خيلي از چيزها را فراموش  كرده ايم. درواقع فراموش كردن فرهنگ مثل فراموش كردن  نشاني خانه است يعني وقتي شما نشاني خانه ات را فراموش كني، غريب مي ماني، تنها و آواره و سرگردان و بي كس. ملتي كه فرهنگش را فراموش كند، تنها است و به راحتي مي توان او را به نابودي كشانيد.  گفت وگو از: سيروس جاهد 
