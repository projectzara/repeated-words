 گروه اجتماعي: انجمن صنفي روزنامه نگاران با صدور نامه اي سرگشاده خطاب به رئيس قوه قضائيه خواستارآزادي  كاظم شكري و همكاري متقابل مطبوعات و قوه قضائيه شد. متن  نامه به شرح زير است.  پيرو نامه قبلي اين انجمن براي ديدار و مذاكره با حضرتعالي، كه متاسفانه بي پاسخ ماند، دوست نداشتيم در روزهاي پاياني ماموريت ده ساله در قوه قضائيه مجددا"  مصدع اوقات شده و نكاتي را با شما در ميان بگذاريم ; اما وقايع اسفباري كه اين روزها در حوزه مطبوعات از سوي  دادگاه مربوطه اعمال مي شود ما را ناچار به نوشتن اين  نامه كرد تا صداي اعتراض انجمن را نسبت به بازداشت  غيرقانوني يكي از اعضاي خود اعلام دارد و از جنابعالي  براي جلوگيري از اين رويه غيرقانوني كه امنيت شغلي و استقلال حرفه اي روزنامه نگاران را به خطر انداخته است،  استمداد بطلبد. متاسفانه بررسي عملكرد دوساله اخير آن  قوه در ارتباط با مطبوعات، خصوصا" در اين ماه هاي پاياني  مسئوليت جنابعالي چشم انداز روشني از جريان قضا و قانونمندي را به نمايش نمي گذارد و اين امر يقينا" به  نفع كشور و مصلحت نظام نيست.  مطبوعات و قوه قضائيه مكمل يكديگر در اعمال نظارت  اجتماعي و اجراي عدالت و انصاف در جامعه اند. و هرگز پسنديده نيست كه قوه قضائيه محدودكننده آزادي هاي اساسي  مطبوعات در جريان اطلاع رساني و افشاي مظالم باشد ما از تمام روزنامه نگاران كشور خواهانيم كه همچون گذشته با اقتدار و قوت قلب مسئوليت حرفه اي خود را در استيفاي  حقوق مردم انجام دهند و از قوه قضائيه انتظار داريم كه  همواره يار و مددكار روزنامه نگاران باشد.  از اين رو آزادي كاظم شكري را، كه به نحوي غيرقانوني  بازداشت و زنداني شده است، در اسرع وقت خواستاريم و اميد داريم كه در سايه همكاري متقابل مطبوعات و قوه قضائيه  ديگر شاهد اينگونه رفتارهاي غيرقانوني از سوي دادگاه هاي  مربوطه نباشيم. 
