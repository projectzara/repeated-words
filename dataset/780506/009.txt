 گروه اجتماعي: بيش از يكصد و پنجاه نفر از خبرنگاران  ديروز با حضور در روزنامه "صبح امروز"، همبستگي خود را با كاظم شكري روزنامه نگار بازداشت شده اعلام كردند.  در اين مراسم كه به پيشنهاد انجمن صنفي روزنامه نگاران  برگزار شده بود مزروعي رئيس انجمن صنفي و حجاريان مدير مسئول روزنامه صبح امروز سخناني ايراد كردند.  مزروعي با غيرقانوني خواندن بازداشت شكري گفت: در يكي دو سال اخير هجوم به مطبوعات به شدت افزايش پيدا كرده است و دستگيري كاظم شكري سرفصل هجومي جديد به مطبوعات است. وي  ادامه داد: همبستگي امروز نشان داد شكري تنها نيست و روزنامه نگاران با او هستند. مزروعي گفت: روزنامه نگاران  خود را براي اين گونه برخوردها آماده كرده اند و اين  برخوردها باعث افزايش همبستگي صنفي بين روزنامه نگاران  شد.  وي افزود: لوح تقديري به منظور تقدير از فعاليت هاي  شكري فردا به خانواده وي اهدا مي شود.  حجاريان نيز در اين مراسم گفت: دستگيري شكري زنگ خطري  براي جامعه مدني است و تهاجم به يك روزنامه نگار تهاجم  به عناصر جامعه مدني است. وي در مورد اقدامات انجام شده  براي شكري گفت: وكيلي براي شكري انتخاب شده است اما قاضي  هنوز اجازه نداده است شكري با وكيلش ملاقات كند و همچنين  نامه اي به رياست محترم جمهوري نوشته ام كه ايشان  دستوراتي پي نوشت فرموده اند كه در حال پيگيري است. در پايان اين مراسم برخي از روزنامه نگاران روزنامه هاي  مختلف به اظهار نظر پرداختند.  لازم به ذكر است امروز ساعت 5 بعدازظهر هيات مديره انجمن  صنفي به ديدار خانواده شكري مي رود. 
