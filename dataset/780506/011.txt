 * ايران خواستار ايجاد شبكه اطلاع رساني تكنولوژيك بين  كشورهاي اسلامي است  گروه علمي فرهنگي: با حمايت مالي بانك توسعه اسلامي طرح  " تحقيق و توليد نيمه صنعتي حشره كش هاي بيوتكنولوژي و فراورده هاي دارويي "در كشور به اجرا گذاشته مي شود.  دكتر سيداحمد معتمدي رئيس سازمان پژوهش هاي علمي و صنعتي  ايران و معاون وزير فرهنگ و آموزش عالي در حاشيه برگزاري  نهمين اجلاس آكادمي علوم اسلامي طي گفت وگويي با خبرنگار همشهري ضمن اعلام اين خبر گفت: طرح مزبور سال گذشته به  بانك توسعه اسلامي پيشنهاد شد و بودجه اي حدود 20 ميليون  دلار براي اجراي آن درخواست گرديد، كه خوشبختانه مورد موافقت اصولي قرار گرفت و در حال حاضر در حال بحث و بررسي در خصوص جزئيات طرح هستيم.  دكتر معتمدي با اشاره به اين مطلب كه سازمان پژوهش هاي  علمي و صنعتي ايران اخيرا" به عنوان مسئول هماهنگي امور بانك توسعه اسلامي در سطح منطقه(در بخش علوم و تكنولوژي) انتخاب شده است گفت: برپايي نهمين اجلاس آكادمي علوم  اسلامي در تهران فرصت مناسبي است تا حمايت هاي مالي را براي سرمايه گذاري در طرح هاي علمي و فن آوري  ايران جلب كنيم.  وي ضمن تاكيد بر لزوم فعال شدن ايران در آكادمي علوم  اسلامي گفت: در همين راستا پيشنهادهاي مختلفي از جمله  درخواست به عضويت درآمدن 10 نفر از اعضاي فرهنگستان هاي  ايران در آكادمي، ايجاد شبكه اطلاع رساني تكنولوژيك بين  كشورهاي اسلامي و تاسيس فدراسيون همكاريهاي مراكز تحقيق  و توسعه، به آكادمي علوم اسلامي ارائه شده و به طور اصولي مورد موافقت قرار گرفته است. 
