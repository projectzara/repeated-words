   افسانه ماده(بخش پاياني) اشاره;  بخشهاي اول تا سوم خلاصه ترجمه كتاب" افسانه ماده "را در روزهاي 16، 23 و 30 تيرماه در همين صفحه خوانديد. اكنون  بخش پاياني اين مطلب را كه توسط دكتر سعيد علوي نائيني  از روي كتاب" افسانه ماده "نوشته پال ديويز و جان گريبين  به فارسي بازگردانده شده است، با هم مي خوانيم.  آلبرت اينشتين به ما ياد داد كه فضا و زمان آن چيزهايي نيستند كه به نظر احساسهاي انسان مي آيند. براي آغاز مطالعه،  آنها را بايد دو جنبه از يك كل بزرگتر در نظر گرفت كه  نامش" فضازمان "(spacetime)است. از ديدگاه كليت بيشتر نظريه نسبيت، مفاهيمي چون طول، جرم و زمان، معاني  نامعلوم تري را از واقعيت ظاهر غير قابل انعطاف جهان  روزمره به خود مي گيرند. حتي فكر" همزماني " (Simultaneity)و مفهوم "الان "يا" حال "صفتي طفره آميز و اغفال كننده به خود مي گيرد كه اغلب مخالف حس ششم  انسان است. چيزي كه نظريه نسبيت با يك دست از ما مي گيرد،  با دست ديگر به ما پس مي دهد; اين چيز به شكلي "نو" و " جديد" بوده و حقيقتا" مفاهيم و ثابت هاي(اعداد ثابت) بنيادين است.  ميدان فضا بيشتر افراد فضا را مسلم فرض مي كنند. زيرا فضا آن چنان  بخش بنياديني از تجربه ماست كه تمايل داريم بدون پرسش آن  را قبول كنيم. چطور فضا مي تواند غير از چيزي كه هست  باشد؟ حس ششم مي گويد: فضا چنان جزيي از واقعيت است كه  وجود ويژگيهاي آن اصلا" ارزش تفكر و تعمق را ندارد.  هنگامي شك و ترديد به وجود مي آيد كه با سئوالاتي مانند:  آيا فضا براي هميشه ادامه دارد و آيا فضا پيش از آفرينش  عالم وجود داشت، روبه رو مي شويم در اينجا يك پرسش ديگر مطرح مي شود: ديدگاه حس ششم ما از فضا، در اصل چگونه به  وجود آمده است؟ تاريخ دانان خاستگاه واصل ديدگاه حس ششم ما را به زمان  يونان باستان مربوط مي دانند، جايي كه اين ديدگاه به طور نزديك با توسعه علم هندسه بستگي داشت. هندسه چندين قرن  پيش از ميلاد مسيح به سامانه اي(سيستماتيك)ترين وجه خود در كار اقليدس به اوج رسيد.  هندسه دانان در ساختن قضاياي آن، مفاهيم آرماني شده اي  (Idealized)مانند خطوط موازي را مطرح مي كردند كه تا بينهايت ادامه دارند، بدون اينكه يكديگر را قطع كنند.  وجود اين خطوط، لازم بود; زيرا آنان را قادر مي ساخت  قضاياي هندسي را اثبات كنند; آنان به طور ضمني فرض  مي كردند كه در خارج از ذهن هم، بي نهايتي وجود دارد كه  به طور نظري اين خطوط به آنجا برون فكني مي شوند. تمام  اينها به قدر كافي بي ضرر بود تا جايي كه فضاي  هندسه دانان انتزاعي باقي مي ماند. اما مسايل هنگامي  مطرح مي شد كه مي خواستند فضاي هندسي را با فضاي فيزيكي  در جهان واقعي شناسايي كنند. كوششهاي اوليه در اين زمينه  را مي توان در كار اتم گرايان(Atomists)مشاهده كرد كه  در بخش نخست به آن اشاره شد. آنان خيلي پيش از اقليدس،  فرض كردند جهان تنها از دو چيز تشكيل شده است:  1- ذرات غير قابل تخريب، و 2- خلايي كه تا بينهايت ادامه  دارد.  تصور مي شد، اين خلاء جايي است كه در آن اتمها حركت  مي كنند و صحنه اي است كه بازي بزرگ طبيعت، در آن اجرا مي شود. امروزه، اين تصوير بسيار نزديك به تصور حس ششم  بيشتر افراد نسبت به فضا است. نظريه خلاء امتداد يافته  تا بينهايت، كه ظاهرا" نتيجه برون فكني خطوط موازي بود،  با كيهان شناسي يونان باستان در تعارض مستقيم قرار گرفت.  اين كيهان شناسي قائل به اين بود كه عالم محدود و كروي  است: زمين در مركز يك منظومه از سيارات متحدالمركز قرار دارد كه به دور آن مي چرخند، اين سئوال كه چه چيزي در فراسوي خارجي ترين كره قرار دارد، بسيار آزاردهنده بود.  ارسطو، در قرن چهارم پيش از ميلاد مسيح، سعي كرد از اين  موضوع طفره برود. اين بحث، قرنها ادامه يافت تا اين كه  عصر دانش مدرن در رنسانس فرارسيد. به خاطر كارهاي كپرنيك،  گاليله و نيوتن، سرانجام عقيده باستاني جهان كروي و محدود رها شد و مفهوم فضاي نامحدود شامل ستارگان و سيارات كه اتم گرايان به آن باور داشتند، عموما" قبول شد.  اما حالا يك اشكال پيش آمد، نيوتن تصور كرد: فضا بيش از فضاي هندسي است. زيرا وي در درجه اول، نگران بنا كردن  قوانين رياضي حركت بود. اين ويژگي، درخواست مي كرد كه  فضا خواص مكانيكي هم داشته باشد.  ضد ماده(Antimatter)و پادجهان(Antiworld) صدسال پيش، هيچكس نمي پرسيد ماده از كجا آمده است.  اخترشناسان عموما" باور داشتند جهان هميشه وجود داشته  است. حتي بيست سال پيش، پاسخ استاندارد شده اين بود كه  جهان در يك انفجار بزرگ غير قابل توضيح به وجود آمده و در آن زمان، تمام ماده وجود داشته است. اما امروز ما،  شمه اي از آنچه را كه احتمالا" خاستگاه ماده بوده است،  پيش چشم داريم. اما براي اينكه توضيح ما كارساز باشد،  بايد طبيعت "ضد ماده "(Antimatter)يا" پادماده "را هم  شرح داده و پاسخي براي اين معما كه چرا در عالم قابل  مشاهده وجود خارجي ندارد، بيابيم.  فكر پاد ماده نتيجه دو پيشرفت بزرگ فيزيك قرن بيستم،  يعني نظريه نسبيت و مكانيك كوانتومي بود. پيش از قرن  بيستم، عموما" فرض مي شد كه ماده را نمي توان به وجود آورد و يا از بين برد; يعني مجموع جرم ماده ثابت است و تغيير نمي كند. اما هنگامي كه اينشتين، در سال 1905،  نظريه نسبيت خاص خود را به جهان ارائه كرد، تمام مفهوم  ماده به طور كامل تغيير نمود.  اينشتين با معادله مشهور خود، يعني(2)E=mc نشان داد:  ماده(m)شكلي از انرژي(E)است ; يك ذره مانند الكترون  را مي توان توده اي از انرژي تمركز يافته دانست. براي يك  جرم كوچك، ميزان انرژي به دست آمده خيلي زياد است، زيرا cعامل در فرمول يادشده سرعت نور است كه به خاطر داريم  عددي بسيار بزرگ و مساوي 300 هزار كيلومتر در ثانيه است.  چون انرژي به اشكال مختلف درمي آيد، ماده را مي توان با استفاده از فرمول اينشتين، براي مثال، به انرژي گرمايي  تبديل كرد. با مطالعه جرمهاي هسته هاي اتم، مي توانيم  پشتيباني براي اين تفكر و تخيل عرضه كنيم. يك هسته  اكسيژن، براي مثال، 8 پروتون و 8 نوترون دارد اگر اين  16 ذره را جدا جدا وزن كنيم، مشاهده خواهيم كرد: حدود يك  درصد بيشتر از جرم واقعي هسته اكسيژن است. توضيح اين كه  آن يك درصد در فرايند تشكيل هسته به انواع شكلهاي  انرژي هاي ديگر تبديل شده است. امروزه مي دانيم اين  ميزان، دقيقا" انرژي آزاد شده از فرايندهايي مانند تركيب هسته اي است كه در خورشيد و ستارگان انجام مي شود.  گرچه كار اينشتين بسيار مهم بود، اما فورا" پيشنهاد نكرد كه تمام ذرات احتمالا" در اثر مبادله انرژي با ساير شكلهاي آن ناپديد شده(يا پديدار)مي گردند. وزن  پروتونهاي يك هسته، ممكن است كمتر از وقتي باشد كه جدا جدا هستند، اما آنها، به طور كامل ناپديد نمي شوند.  كار" پال ديرك "(Dirac)در پايان سالهاي 1920 بود كه اين  امكان را به وجود آورد. ديرك مي خواست فكرهاي جديد مكانيك كوانتومي را با نظريه نسبيت خاص اينشتين تلفيق  كند به رغم موفقيت مكانيك كوانتومي در تشريح رفتار الكترونها در اتم، و محدود ساختن آنها به سطوح انرژي  مشخص، نظريه كوانتوم كه به كوشش شرودينگر، هايزنبرگ  (Heisenberg)و ديگران در سالهاي 1920 پيشرفت و توسعه  يافته بود، با نظريه اينشتين نمي خواند و تعارض داشت.  به ويژه، تبادل انرژي و جرم براساس معادله اينشتين، در ابتدا در نظريه كوانتوم ادغام نشده بود.  توافق ميان اين دو نظريه بزرگ با كار ديرك در سال 1929 به وجود آمد. محور اصلي نظريه ديرك انتخاب ديگري بود نسبت به معادله اي كه شرودينگر ابداع نموده بود، تا حركت  الكترونها را براساس طبيعت موجي آنها بيان كند. معادله  ديرك هم، شامل طبيعت موجي الكترونها بود و هم، فكرهاي  اينشتين را درباره نسبيت حركت، با رابطه درست ميان ماده  و انرژي تركيب مي كرد. اما يك نكته در آن وجود داشت كه  قابل اغماض نبود دقيق تر بگوئيم، فرمولي كه رابطه جرم و انرژي را نشان مي داد،(2)E=mc نبود، بلكه:(4)c(2)= m(2)E بود. اگر از دو طرف معادله جذر بگيريم يكي از دو ريشه آن، فرمول معروف اينشتين است و ديگري  (2)mc- E= خواهد بود(به خاطر بياوريد:(+ 1 1- x1-) ديرك ابتدا از ريشه دوم چشم پوشيد و آن را حذف كرد. زيرا اين بدان معنا بود كه انرژي الكترون مي تواند منفي باشد كه بي معني مي نمود. اما وجود آن به عنوان يك حل ديگر معادله، وي را آزار مي داد. زيرا ديرك نمي توانست تصور كند چرا يك الكترون با انرژي مثبت نتواند انرژي خود را به صورت يك فوتون ساطع كند و در حال گذار(Transition)به  حالت يك الكترون با انرژي منفي برسد؟(يك اصل ثابت شده  در نظامهاي فيزيكي اين است كه آنها تمايل دارند به حالات  كمينه انرژي بازگردند).  بنابراين يك الكترون بايد بتواند به طور مرتب از حالتهاي  گذار انرژي گذشته و شمار بي پاياني فوتون از خود ساطع  كند و بيشتر و بيشتر به سطوح انرژيهاي منفي برسد. اگر چنين مي شد، تمام ماده بي ثبات بود. سپس ديرك به يك راه  حلي دست يافت. راهي كه وي پيمود، با استفاده از يك تصوير ذهني بود- يعني يك الگو يا مدل - كه بعدها معلوم شد غلط بوده است. اما در اينجا مي خواهيم داستان آن را به شكلي  كه در پايان سالهاي 1920 و آغاز سالهاي 1930 روي داد بگوئيم. به اين ترتيب خواهيم ديد چطور الگوهاي نادرست و ناقص هم مي تواند براي ادراك واقعيت موءثر باشد.  يكي دو سال پيشتر از آن، ولفگانگ پائولي(Pauli)پيشنهاد نمود برخي خواص مشاهده شده الكترونها را مي توان در صورتي بيان كرد كه تصور كنيم آنها تمايلات منفرد بودن  كنجكاوي برانگيزي را دارا هستند. اين ويژگي الكترونها را " اصل استثناي "پائولي(Exclusion Principle)مي گويند:  اين اصل خود يك عامل مهم در بيان اين موضوع است كه  الكترونها در مدارهاي دور هسته اتم صف آرايي مي كنند (مانند هواپيماهايي كه براي فرود آمدن در يك فرودگاه  شلوغ در مدار دايره هايي در فواصل مختلف به دور فرودگاه  مي چرخند و منتظر فرمان نشستن هستند). تمام آنها به يك  حالت كوانتومي كمينه سقوط نمي كنند. ديرك "اصل استثنا"  را به مساله حالتهاي منفي انرژي گسترش داد.  وي فكر مي كرد چه مي شود اگر آن حالتهاي منفي انرژي هم  اينك با الكترونها پرشده باشد؟ اما اين فكر، يك جنبه  عجيب و غريبي هم داشت. ما اين انرژيهاي منفي را نمي بينيم. از اين رو، ديرك فرض كرد آنها نامريي هستند.  گرچه پيشنهاد اينكه فضا از دريايي از ذرات نامريي و ماندني تشكيل شده، ممكن است خيالي به نظر بيايد. اما همين الگو ديرك را براي يك پيش بيني خارق العاده آماده  ساخت. وي گفت: فرض كنيد به يكي از الكترونهاي فرضي  نامريي به قدر كافي انرژي بدهيم، شايد مانند جذب يك  نوترون; و بگذاريد اين الكترون خود را به سطحي با انرژي  مثبت و معمولي برساند. در اين صورت، آن الكترون، مريي و قابل ديدن مي شود، درست مثل اينكه از غيب ظاهر شود.  اما اين، همه داستان نيست. الكترون صعود كرده در درياي  انرژي منفي، از خود" حفره "اي(Hole)باقي مي گذارد. چون  الكترونهاي با انرژي منفي قابل رويت نيستند، غيبت يكي از آنها بايد قابل ديدن باشد. حالا الكترونها بار منفي  دارند. اين بدان معناست كه "حفره "- يعني نبود يك بار منفي ديده نشدني - مانند حضور يك بار مثبت ديده شدني است  (منفي در منفي مثبت است). بنابراين هنگامي كه الكترون  " جديد" به اين شكل ظاهر شود، بايد همراه چيزي باشد كه با هر آزمايشي كه انجام دهيم، ذره اي با جرم مساوي آن  الكترون اما با بار الكتريكي مثبت نمود كند.  اين ذره كه به اصطلاح پوزيترون(Positron)، ناميده شده،  تصوير آن الكترون در آئينه است. هنگامي كه اين فكر به  ذهن ديرك رسيد، هيچكس دانسته چنين ذره اي را مشاهده  نكرده بود. در سال 1932، كارل اندرسون(Anderson)، فيزيكدان آمريكايي پوزيترون را كشف كرد در آن زمان، وي  اشعه كيهاني را مطالعه مي كرد. اشعه كيهاني ذراتي پر انرژي هستند كه مرتبا" زمين را بمباران مي كنند. در رديابيهاي مناسب شما مي توانيد مسير اين ذرات را دنبال  كنيد و ببينيد. در سال 1932 يكي از اين مسيرها توسط اندرسون بررسي مي شد. وي كشف كرد، يكي از اين ذرات بدون  خطا و اشتباه، ردپاي ذره اي است كه جرمي برابر الكترون  دارد، اما در يك ميدان مغناطيسي مسيرش مخالف آن منحرف  مي شود. اين تنها مي تواند يك الكترون مثبت يا يك  پوزيترون باشد. ديرك و اندرسون به خاطر كارهاي بزرگشان  موفق به دريافت جايزه نوبل شدند. در خطابه نوبل خود در سال 1933، ديرك يك پيشنهاد شجاعانه و جسورانه را مطرح  كرد. وي گفت: "كاملا" امكان دارد در برخي ستارگان كارها برعكس باشد" به عبارت ديگر: مي توان تصور كرد احتمالا"  پادستارگان، پادسيارات و پادمردم هم در اين عالم وجود داشته باشند.  گرچه دانشمندان تاكنون پادذرات منفرد را مشاهده  نكرده اند، در حقيقت، هيچ دليل اصولي وجود ندارد كه پاد پروتونها و پاد الكترونها با هم تركيب نشده و اتمهاي پاد هيدروژن را كه بنياد عالم ضد ماده است، به وجود نياورند. 
