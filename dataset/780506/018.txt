 مشكل آبرساني شهرهاي بوكان، تكاب و بوشهر برطرف شده است  و در چند ماه آينده طرح آبرساني بندر لنگه به  بهره برداري مي رسد و مردم قم نيز تا چند ماه ديگر از آب شيرين برخوردار خواهند شد.  منوچهري معاون وزير نيرو در امور آب و فاضلاب شهري كشور ديروز به خبرنگار واحد مركزي خبر گفت: با در نظر گرفتن  تمهيداتي چون كاهش فشار شبكه و به دليل سرمايه گذاري  قبلي در بخش تامين آب شهري، ساخت مخازن و بازسازي  شبكه هاي آب، وضع شهرها از لحاظ تامين آب و استمرار آن  امسال نسبت به سالهاي گذشته بهبود يافته است.  وي اضافه كرد در حال حاضر حدود 40 ميليون نفر زير پوشش  خدمات آب شهري هستند.  منوچهري با اشاره به مشكل كم آبي چند شهر كشور و اجراي  طرحهاي آبرساني و بهره برداري از چند طرح در سالجاري گفت:  بهره برداري از طرح عظيم آبرساني تبريز كه در مرحله  آزمايش است اين شهر را براي يك دوره 20 ساله ازنظر آب در وضعي ممتاز قرار خواهد داد.  همچنين با برنامه هاي پيش بيني شده علاوه بر بهره برداري  از طرح آبرساني بندر لنگه در اوايل مهرماه امسال، طرح  آبرساني زاهدان نيز تا دو سال ديگر به بهره برداري  مي رسد و در اين مدت راهكارهايي براي حل مشكل در نظر گرفته شده است.  وي اضافه كرد: براي شهرهاي كوچكي چون هادي شهر و جلفا در استان آذربايجان شرقي نيز طرحهاي آبرساني در دست اجرا است. 
