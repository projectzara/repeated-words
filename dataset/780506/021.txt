 موقعيت كنوني بازار ارز ايران در يك نگاه     پيش درآمد: نوسانات ارزي، بر مجموعه روابط اقتصادي جامعه  ما تاثير مي گذارد. اين اثرگذاري را در هنگامه هاي مختلف  در طول 20 سال اخير شاهد بوده ايم و معروف ترين آن  رخدادهاي ارزي مربوط به زمان اجراي قطعنامه 598 و اعلان  پايان جنگ 8 ساله عراق و ايران بود. افت ناگهاني قيمت ها كه در پي كاهش چشمگير قيمت ارز بروز كرد، خيزابهاي  سهمگيني در زندگي اقتصادي جامعه به همراه داشت و گروهي  كه از بابت سرمايه انباشته شده از محل خريدهاي قبلي خود متحمل زيان هاي بسيار سنگين و غيرقابل جبران شده بودند،  به عوارضي همچون سكته هاي مرگبار و يا دست كم ضربه هاي  عصبي پردامنه دچار شدند و براي انبوهي از مصرف كنندگان  كاهش عمومي قيمت ها مسرت بار بود. اين نوسانات در خلال  سال هاي اخير همچنان ادامه يافته و بر قيمت كالاها تاثير مستقيم داشته است. از منظر آسيبشناسي يك نظام اقتصادي،  نوسانات پيوسته ارزي نشان از بيماري شديد دارد كه بايد در پي علاج آن برآمد. اين قبيل فراز و فرودها در بازار ارز ايران، علاقه مندان به سرمايه گذاري در بخش توليد را مي هراساند و زمينه را براي رشد فعاليت هاي زيانبار تجاري- دلالي غيرقابل مهار فراهم مي سازد. بهتر آن است  كه رابطه نظام پولي ايران با ارزهاي معتبر جهاني را قانونمند كنيم و در تدارك يك نظام اقتصادي پايدار باشيم.  در خيابان فردوسي تهران مي توان از نزديك نگاهي به  پيچيده ترين بازار اقتصادي ايران داشته باشيم با وجود اينكه در ارديبهشت 1374، مسئولان با صدور بيانيه اي  بازار آزاد ارز را غيرقانوني اعلام كرده بودند و ماههاي  طولاني نيز ماموران مبادله كنندگان ارز را در اين منطقه  تحت نظر داشتند، اما در گوشه و كنار خيابان فردوسي هنوز كساني هستند كه با تحمل ريسك بالا ارز مبادله مي كنند.  برخي از فروشندگان ارز كه ظاهرا" تجربه كمتري دارند،  آهسته به من نزديك مي شوند و مي پرسند كه آيا متقاضي  خريد ارز هستم؟ مي پرسم دلار چند است؟فروشنده جوان قيمتي  را براي فروش پيشنهاد مي كند با پرسش از ساير فروشندگان  در مي يابم كه سخنان رئيس كل بانك مركزي مبني بر كاهش  قيمت ارز در روزهاي پيش از 31 تيرماه آثار خود را بر بازار نمايان كرده است. قيمت هر دلار آمريكا كه تا مرز 970 تومان پيش رفته بود راه سرازيري را در پيش گرفته است  و با قيمتي كمتر از 900 تومان مبادله مي شود. به بانك  مركزي نزديك مي شوم. يكي از كارشناسان بازار ارز در نزديكي بانك مركزي در پاسخ به اين پرسش كه: چرا بازار آزاد ارز با وجود هشدارهاي مسئولان هنوز فعال است؟ از دادن پاسخ صريح امتناع مي كند.  بازار زنده  بازار آزاد ارز با وجود اينكه بارها و بارها از سوي دولت  و ساير نهادهاي قدرت تهديد شده است، همچنان زنده و فعال  است.  مرتضي گل كار دانشجوي كارشناسي ارشد اقتصاد مي گويد: تا زماني كه قيمت ارز در ايران - و هر كشور ديگري - چند نرخي  است و تفاوت قيمت ارزهاي معتبر در بازار رسمي و غيررسمي  معني دار مي باشد، بازار آزاد يا همان بازار سياه پابرجا خواهد ماند. تهديد سياسي و قضايي از سوي مسئولان دولتي و ساير نهادهاي قانوني مي تواند براي مدتي كوتاه بازار آزاد را راكد كند و فعالان آن را از محل هاي شناخته شده  دور سازد، اما هرگز نمي تواند اين بازار را براي هميشه  به تعطيلي بكشاند.  وي توضيح مي دهد: بازار ارز موجودي زنده است و نفس  مي كشد. تعداد پرشماري متقاضي ارز وجود دارند كه به  دلايل گوناگون نمي توانند نياز خود را از منابع رسمي  تامين كنند و به اين بازار روي مي آورند. از سوي ديگر كساني هستند كه به دليل تفاوت قيمت خريد ارز توسط منابع  رسمي و متقاضيان آزاد حاضر هستند ارز خود را در اين  بازار عرضه كنند و به همين دليل اين بازار هرگز تعطيل  نخواهد شد. اما مساله مهم، نرخ برابري ارز به ريال است.  هر دلار چند ريال؟ علي حياتي كارشناس ارشد سازمان برنامه و بودجه مي گويد:  به هر دليل، در حال حاضر دلار معتبرترين پول خارجي در ايران است و نرخ برابري آن به ريال مورد توجه مسئولان  تراز نخست كشور، فعالان اقتصادي و حتي توده مردم است.  وي در پاسخ به اين پرسش كه قيمت هر دلار آمريكا بايد چند ريال ايران باشد تا بتوانيم بگوئيم اين نرخ برابري مناسب است، مي گويد: پرسش دشواري است. در اين باره نمي توان به  سادگي رقمي را اعلام كرد. تعيين نرخ برابري دلار- يا هر ارز معتبر ديگر- به ريال ايران از دشوارترين  پيش بيني هاي اقتصادي است. ببينيد، براي اينكه بتوانيم  به اين پرسش پاسخي كارشناسانه بدهيم بايد بين ديدگاههاي  مختلف تفاوت قايل شويم. به گفته حياتي: نگاه كارشناسانه  واقعي به ما مي گويد كه اگر دلار- يا هر ارز معتبر ديگر-  را يك كالا فرض كنيم، قيمت آن در نهايت توسط عوامل عرضه  و تقاضا تعيين مي شود به اين معني كه با افزايش عرضه  ارز و ثابت ماندن تقاضا در يك دوره معين نرخ برابري آن  به پول ملي ايران كاهش مي يابد. روي ديگر اين مسئله چنين  است كه عرضه دلار ثابت باشد و تقاضاي آن در بازار رشد پيدا كند، در اين حالت قيمت آن افزايش مي يابد. بنابر اين اگر قيمت هر دلار آمريكا تا قبل از سخنان رئيس كل  بانك مركزي تا 970 تومان افزايش يافت، به نظر من آن رقم  قيمت واقعي دلار براي همان روز است. مهدي پورفخيم كه در بازار ارز فعال است نيز در پاسخ به اين پرسش كه قيمت  واقعي هر دلار بايد چند ريال باشد اظهار عجز كرده و مي گويد: نرخ برابري واقعي ارز به ريال ايران هماني است  كه بازار تعيين مي كند. اينكه متقاضيان ارز حاضر هستند با قيمتي معين و در زماني خاص ارز از بازار آزاد را خريداري كنند، قيمت واقعي را تعيين كرده اند وي معتقد است كه براي بازار ايران اگرچه نرخ ارز بسيار مهم است،  اما مهم تر از آن نظام ارزي است كه متاسفانه به دليل  گوناگون ابهام زاست.  گران نيست  يكي از فروشندگان ارز در خيابان فردوسي كه نمي خواهد نامش را بگويد و مدعي است كه نزديك به يك دهه در بازار آزاد ارز ايران فعاليت دارد مي گويد: اگر چه من كارشناس  مسايل اقتصادي نيستم، اما يك محاسبه ساده نشان مي دهد كه  قيمت دلار در بازار آزاد ايران نسبت به سال 1374 و مقايسه آن با افزايش قيمت ساير كالاها چندان هم گران  نشده است. وي ادامه مي دهد: در ماه ارديبهشت 1374 و پيش  از اينكه مسئولان قيمت ارز را تثبيت كنند، قيمت هر دلار آمريكا در همين بازار به 700 تومان رسيد آماري كه از سوي مراجع رسمي اعلام شده نرخ تورم سالهاي 74، 75 و 76 و 77 را به ترتيب 5/49 درصد، 23 درصد، 19 درصد و 20 درصد اعلام كرده است بنابر اين اگر نرخ تورم رسمي را نيز پايه محاسبه قرار بدهيم، قيمت هر دلار آمريكا در نخستين  روز سال 1375 بايد معادل 1050 تومان مي شد و با وارد كردن متغير نرخ تورم سالهاي 1375 تا 1377 بر قيمت دلار در بازار آزاد مي بينيم كه قيمت دلار در بازار آزاد جهش  چشمگيري نداشته است.  مدير يكي از واحدهاي بازرگاني نيز مي گويد: واقعيت اين  است كه تعيين قيمت هر دلار در حد 300 تومان توسط بانك  مركزي در سال 1374 و اصرار و پافشاري براي تثبيت  قيمت ها در بازار ارز كاري غيرممكن بود. مديران ارشد اقتصادي بايد اجازه مي دادند كه قيمت ارز نيز مثل هر كالاي ديگري قيمت طبيعي خود را دربازار پيدا كند به نظر من نرخ برابري دلار در برابر ريال كه اين روزها با هيجان  از آن صحبت مي شود يك رقم معقول است.  سود و زيان  بسياري از مردم مي خواهند بدانند كه افزايش قيمت ارزهاي  معتبر خارجي در بازار آزاد ارز چه پيامدهايي دارد. اين  پرسش را با منصور كاظمي يك كارشناس ارشد اقتصادي در ميان  مي گذاريم. وي پاسخ مي دهد: اقتصاد ايران به ويژه توليد صنعتي و تا حدي واردات مواد غذايي و كشاورزي تا حد نسبتا" گسترده اي بستگي مستقيم به ارز دارد، به اين معني  كه واحدهاي صنعتي ايران براي تداوم توليد خود نياز به  ارزهاي معتبر دارند افزايش قيمت ارز در بازار رسمي و غيررسمي موجب مي شود تا هزينه تمام شده قيمت توليدات  صنعتي افزايش يابد و اين مساله به افزايش قيمت آنها منجر مي شود. با توجه به اينكه رشد نرخ دستمزدها و حقوق ها در ايران اغلب كمتر از نرخ رشد قيمت ارز است، قدرت خريد مردم براي توليدات صنعتي وابسته به ارز كاهش مي يابد و اين مساله از جمله پيامدهاي زيان بار افزايش قيمت ارز است. از طرف ديگر افزايش قيمت ارز بيش از حد عادي موجب افزايش قيمت تمام شده آن دسته از توليدات صنعتي مي شود كه بايد در بازارهاي جهاني عرضه شوند به اين معني كه  قدرت رقابتي آنها در مواجهه با كالاهاي مشابه خارجي كمتر خواهد شد.  اين كارشناس اقتصادي مي افزايد: متاسفانه نبود نظارت قوي  و كارآمد از يك سو و فقدان رقابت اقتصادي به معناي واقعي  در بازارهاي كالا در ايران موجب مي شود كه صاحبان  كالاهايي كه قيمت تمام شده آنها كمترين ميزان وابستگي به  ارز را دارند نيز در زمان افزايش قيمت ارز فراورده هاي  خود را با نرخ بيشتري عرضه كنند. اين مساله كه اصولا"  غير اقتصادي و ناشي از دلايل فرهنگي و اجتماعي است از ديگر زيانهاي افزايش نرخ برابري ارز در برابر ريال  مي باشد.  اكبر محسني يك بازرگان ايراني مي گويد: اگر چه رشد بي رويه قيمت ارزهاي معتبر در بازار ايران زيانهايي بر اقتصاد كشور تحميل مي كند، اما آزاد بودن قيمت ارز در بازار فايده هاي زيادي نيز دارد.  وي توضيح مي دهد: پس از آن كه نرخ برابري ارز توسط بانك  مركزي از طريق ساز و كار ارزهاي واريز نامه اي روندي  فزاينده پيدا كرد و به قيمت هاي واقعي نزديكتر شد،  انگيزه براي صادركنندگان افزايش يافت رشد 43 درصدي ارزش  صادرات غيرنفتي در بهار امسال نسبت به مدت مشابه پارسال  و اميدواري مسئولان و فعالان بازرگاني خارجي براي تداوم  توسعه صادرات غيرنفتي يكي از فايده هاي واقعي شدن قيمت  ارز است. تثبيت قيمت ارز و تعيين قيمت اداري براي اين  كالاي مهم هرگز نمي تواند انگيزه هاي مثبتي در صادركنندگان ايجاد كند.  اين بازرگان مي افزايد: هنگامي كه نرخ ارز غير واقعي و در اندازه هايي بسيار پايين تر از قيمت واقعي تعيين و در زمان وفور ارز عرضه آن افزايش مي يابد، سود آن نصيب اقتصاد ملي نمي شود. اگر قيمت ارز در اندازه هاي واقعي  تعيين شود تقاضاي كاذب ارز براي واردات كالاهايي كه به  آنها كالاهاي لوكس مي گويند كمتر مي شود، تقاضاي كاذب براي مسافرت هاي غيرضروري كاسته مي شود، دولت كه صاحب اصلي ارز است به درآمدهاي بالاتري دست مي يابد و...  اينها همه فايده هايي است كه قيمت واقعي ارز نصيب اقتصاد ايران مي كند.  يك كارشناس صنعتي مي گويد: پايين نگه داشتن عمدي قيمت  ارز توسط مقامهاي رسمي راه را براي ورود واردات كالاهايي  كه امكان توليد آنها در داخل وجود دارد افزايش مي دهد.  اگر اجازه بدهيم كه قيمت ارز واقعي باشد توليد تعداد پرشماري از كالاهاي صنعتي در داخل معناي اقتصادي پيدا مي كند.  وي مي گويد: قيمت واقعي ارز مديران اجرايي طرحهاي بزرگ  عمراني را وادار مي كند كه از متخصصان و واحدهاي صنعتي  براي انجام كارهاي مربوط به طرحهاي خود استفاده كنند و اين مساله به سود اقتصاد ملي است.  ادامه دارد 
