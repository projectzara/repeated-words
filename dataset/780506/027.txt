 آمريكا، ژاپن و كره جنوبي ديروز ضمن هشدار شديد به كره  شمالي در موردانجام هر گونه آزمايش موشكي در آينده،  صريحا اعلام كردند كه اين اقدام مجازات شديدي به دنبال  خواهد داشت.  به گزارش خبرگزاري فرانسه از سنگاپور، همزمان با اين  هشدار، مادلين آلبرايت، هونگ سون - يانگ و ماساهيكو كومورا وزيران خارجه آمريكا، كره جنوبي و ژاپن از كره  شمالي مصرانه خواستند از آنچه آنها فرصت منحصر به فرد براي خارج شدن از انزوا خواندند، سود جويد.  آلبرايت گفت: ما تاكيد كرديم پرتاب يك موشك دور برد ديگر چه اعلام شود يك آزمايش موشكي است يا تلاشي براي قرار دادن ماهواره اي در مدارزمين، وضعيت بسيار بي ثباتي  ايجاد خواهد كرد و عواقب بسيار وخيمي براي تلاش هاي ما جهت برقراري روابط بهتر به وجود خواهد آورد.  هونگ و كومورا نيز كه آلبرايت را در گفتگو با خبرنگاراني كه براي كنفرانس بعد از اجلاس وزيران آ. سه. آن  در سنگاپور گرد آمده بودند، همراهي مي كردند، با موضع  آمريكا هم صدا شدند.  هونگ گفت: در صورت شليك يك موشك ديگر، مجازات هايي در نظر گرفته خواهد شد و آنها بايد بهاي آن را بپردازند.  وي ابراز اميدواري كرد، پيونگ يانگ پيام درست را گرفته و به پيشنهادهاي مربوط به بهبود مناسبات با دنياي خارج كه  در يك گزارش ويليام پري وزير سابق دفاع آمريكا و مامور بررسي سياست مربوط به كره شمالي گنجانده شده است، پاسخ  مثبت دهد. اين گزارش به زودي ارائه خواهد شد.  كومورا نيز گفت: ما اميدواريم كه كره شمالي به برخورد جامع و منسجم مورد اشاره پري پاسخ مثبت دهد.  در اين صورت مزايايي براي كره شمالي در پي خواهد داشت.  وي افزود، چنانچه كره شمالي راه ديگري را انتخاب كند نتايج جدي منفي براي كره شمالي خواهد داشت. 
