 6 اسلام گرا از شوراي اجرايي حزب فضيلت تركيه استعفا دادند.  به گزارش خبرگزاري رويتر از آنكارا، گفته مي شود استعفاي  جمعي اين افراد در اعتراض به دخالت هاي "نجم الدن اربكان " در امور داخلي حزب فضيلت صورت گرفته است.  استعفاي اين افراد از جمله "عبدالله گل "معاون حزب اندكي  پس از آن صورت گرفت كه "رجايي كوتان "رهبر حزب فضيلت، 3 نفر از وفاداران به اربكان را در شوراي اجرايي به كار گماشت.  خبرگزاري آناتولي به نقل از يكي از سياستمداران مستعفي  اعلام كرد: ما متوجه شديم كه نمي توانيم بدين طريق به  كار ادامه دهيم.  روزنامه مليت نيز نوشت: با انتصاب افراد نزديك به اربكان،  وي در اين حزب شكاف ايجاد كرد.  از سوي ديگر، دادگاهي در تركيه دستور بازداشت رئيس  " پارلمان كردها" را صادر كرد. اين پارلمان كه مقر آن در بروكسل است، 32 عضو دارد و تركيه آن را نمادي از شورشيان  كرد مي داند.  به گزارش خبرگزاري رويتر از آنكارا، دادگاه امنيت ملي در يك محاكمه غيابي حكم بازداشت "يساركايا" رئيس پارلمان در تبعيد كردها و ديگر اعضاي آن را صادر كرد.  اتهام اين افراد تشكيل يك گروه مسلح غيرقانوني است.  مجازات اين اتهام دست كم پانزده سال زندان است. 
