 شوراي امنيت سازمان ملل ضمن محكوم كردن كشتار 14 روستايي  صرب در" گراچكو" در مركز كوزوو خواستار تحقيقات كامل  براي محاكمه عاملان اين كشتار شد.  به گزارش خبرگزاري فرانسه از نيويورك، رئيس مالزيايي  شوراي امنيت در گفتگو با خبرنگاران گفت، اعضاي اين شورا عميقا" از اين عمل كه بي رحمانه ترين كشتار پس از بازگشت  صلح به كوزوو بوده است نگران و منزجر شده اند.  وي گفت، شورا اين عمل جنايتكارانه را به شدت محكوم  مي كند و خواستار تحقيقات سريع و كامل براي محاكمه  عاملان آن است.  رئيس شوراي امنيت افزود، اعضاي اين شورا از تلاشهاي  نيروهاي سازمان ملل و نيز نيروهاي حافظ صلح چندمليتي  موسوم به "كفور" در تضمين صلح و امنيت كليه ساكنان كوزوو حمايت و پشتيباني مي كنند.  به گفته ديپلماتها، اين اقدام شوراي امنيت در پاسخ به  درخواست روسيه صورت گرفت كه خواستار صدور بيانيه اي در محكوميت اين كشتار شده بود. 
