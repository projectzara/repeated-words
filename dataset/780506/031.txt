 سازمان تجارت جهاني در اقدامي كه براي توليدكنندگان مواد غذايي در اروپا غيرمنتظره بود با اعمال تحريم هاي تجاري  آمريكا و كانادا عليه صادرات مواد غذايي اروپا موافقت  كرد.  به گزارش خبرگزاري رويتر به نقل از مقامات سازمان تجارت  جهاني، در پي اين تصميم معادل 3/124 ميليون دلار از صادرات مواد غذايي اتحاديه اروپا مشمول اين تحريمها خواهد شد. اين تحريمها به دنبال اوج گرفتن اختلاف  كشورهاي اروپا با كانادا و آمريكا بر سر صادرات گوشت گاو اتخاذ شده است. آمريكا در پاسخ به خودداري كشورهاي  اروپايي از واردات گوشت گاوهايي كه با هورمون  پرورش يافته اند عوارض گمركي صادرات مواد غذايي اروپا به  اين كشور را صددرصد افزايش داده است كانادا نيز اعلام  كرد فهرست كالاهاي اروپايي را كه عوارض گمركي آنها از اين پس صددرصد افزايش خواهد يافت تا پايان ماه ژوئيه  منتشر خواهد كرد. 
