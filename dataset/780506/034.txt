 بيماري سوهارتو رئيس جمهوري پيشين اندونزي ممكن است  فرصتي براي متحدان سياسي نامحبوب او از جمله يوسف حبيبي  رئيس جمهور كنوني فراهم آورد تا از او فاصله گرفته و موقعيتشان را در افكار عمومي بهبود بخشند اما تحليلگران  سياسي معتقدند بيماري ديكتاتور سابق اندونزي باعث مي شود كه نوك پيكان تحقيق و بررسي در مورد فساد مالي از اين پس  بر روي فرزندان و شركاي تجاري وي متمركز شود.  در حاليكه سوهارتو هنوز در بيمارستان بستري است و پزشكان  مي گويند از يك حمله قلبي جان سالم به در برده اين سئوال  وجود دارد كه كه اوتاكي مي تواند قدرت سياسي اقتصادي خود را در اندونزي حفظ كند. اگر او بميرد بر اساس قانون،  تحقيق در مورد ثروتش متوقف مي شود. اما وزير دادگستري  اندونزي گفته است علي رغم بيماري سوهارتو تحقيقات در مورد او بايد ادامه پيدا كند.  اين ژنرال 78 ساله پس از سه دهه حكومت ديكتاتوري بر اندونزي همچنان به عنوان نماد قدرتمند گذشته اندونزي  باقي مانده است.  غيبت موءثر او از صحنه سياسي اندونزي باعث تحكيم جايگاه  حبيبي در آستانه انتخابات رياست جمهوري مي شود و برعكس  موقعيت مگاواتي سوكارنو پوتري رهبر مخالفان دولت را تضعيف مي كند.  يك تحليلگر سياسي مي گويد: براي دانشجويان معترض كمي  مشكل است كه خواستار محاكمه پيرمردي مريض بر روي ويلچر شوند.  حبيبي قول داده است قبل از آغاز دور بعدي رياست جمهوريش  گزارشي از نتيجه تحقيقات در مورد سوهارتو به مردم ارائه  دهد و اين در حاليست كه اين بررسي ها هنوز به نقطه روشني  نرسيده است و براي حبيبي شكست سياسي زيانباري به حساب مي آيد قرار است مجلس مشورتي اندونزي پيش از انتخاب رئيس جمهوري ابتدا گزارش حبيبي را در اين مورد بشنود.  اما مردم اندونزي به خوبي مي دانند كه مقام و عنوان  حبيبي مديون سوهارتو است و حبيبي به اين امر واقف است ;  زيرا در حقيقت سوهارتو بود كه يك روستايي فقير(حبيبي) را به اين مقام رساند.  اگر سوهارتو بيمار و در بيمارستان بستري نبود اوضاع براي  حبيبي مشكل تر بود اما اكنون او چيزي براي گزارش دادن  پيدا مي كند.  انتخابات رياست جمهوري رقابتي سخت و نزديك ميان حبيبي و مگاواتي است اولي به عنوان متحد پيشين سوهارتو شناخته  مي شود اما دومي محبوبيت فراواني ميان طرفداران اصلاحات  و مخالفان دولت دارد. مردم اندونزي مگاواتي را به دليل  شجاعت و شهامتش در ايستادن در مقابل سوهارتو طي سالهاي  اخير ستايش مي كنند.  مگاواتي دختر محمد سوكارنو پوتري بنيانگذار اندونزي است  و بر خلاف حبيبي از محبوبيت حقيقي فراواني در ميان مردم  برخوردار است.  سوهارتو كه زماني قدرتمندترين مرد اندونزي بود اكنون  مايه شرمساري كساني شده است كه موقعيت و جايگاهشان را مديون وي هستند و در گذشته مورد حمايت سوهارتو بودند.  آنها اكنون به همان اندازه از او فاصله مي گيرند و دوري  مي كنند كه در گذشته سعي داشتند خود را به او نزديك كنند.  زيرا درست يا غلط مردم اندونزي سوهارتو را مسئول همه  ناآرامي ها و توطئه هاي سياسي، اقتصادي، مذهبي و قومي در كشور مي دانند.  هر روز صدها دسته گل همراه با كارتهايي كه روي آن براي  سوهارتو آرزوي بهبود و سلامتي شده است به بيمارستان محل  بستري وي مي رسد اما در حاليكه حتي بسياري از رهبران  مخالف دولت از او ديدن كرده اند، هنوز مقامهاي دولتي به  غير از معدودي از آنها در بيمارستان ديده نشده اند.  حبيبي گفته است كه قصد دارد از سوهارتو در بيمارستان  ديدن كند اما هنوز چنين كاري نكرده است.  تنها كساني كه از مرگ احتمالي سوهارتو بيمناكند فرزندان  او هستند. يكي از آنها هم اكنون به اتهام فساد مالي در دادگاه محاكمه مي شود. با مرگ سوهارتو فرزندانش دچار مشكل مي شوند زيرا هيچكس از آنان حمايت نمي كند.  تحليلگران مي گويند حتي با مرگ سوهارتو احتمال تحقيق در مورد فساد مالي مقامهاي اندونزي از بين نمي رود و دانشجويان و روشنفكران اندونزي به اعتراضات و فشارهاي  خود ادامه خواهند داد.  رويتر 
