   به منظور روشن شدن دلايل ضروري ايجاد شهرهاي جديد در پهنه سرزمين، لازم است ابتدا نگاهي گذرا به شبكه نظام  سلسله مراتب شهري كشور، به بررسي مشكلات مترتب بر شهرهاي  بزرگ بپردازيم:  شبكه نظام سلسله مراتب شهري ايران:  اعلام رقم 60055488 نفر جمعيت كشور در سرشماري سال 1375،  نگراني در مورد رشد جمعيت كشور را افزون نمود. نگراني  اصلي در اين زمينه روند روبه افزايش تمركز جمعيت روبه  رشد كشور در شهرهاي بزرگ است كه مشخصه اصلي نظام شهري  كشور نيز محسوب مي گردد. شهر تهران خارج از ترتيب نظام  شهري كشور به عنوان شهر برتر يا شهر نخستين تفوق و برتري  خود را در زمينه هاي مختلف اقتصادي - اجتماعي حفظ كرده  است. تهران همواره به عنوان يك شهر متروپل چند ميليون  نفري، بي رقيب، بدليل مركزيت متنوع و در سطح بالا توانسته است تمامي كشور را در حوزه نفوذ سياسي، اداري و اقتصادي- اجتماعي خود قرار دهد و بدين ترتيب كشور ايران  مثل اكثر كشورهاي جهان سوم داراي الگوي نخست شهري  مي باشد.  شهرهاي بزرگ كشور با فاصله بيشتر در سطحي پائين تر از شهر تهران و در سطحي بالاتر از شهرهاي پائين دست خود قرار گرفته اند. هفت شهر بزرگ مشهد، اصفهان، تبريز،  شيراز، اهواز و باختران و قم از شهرهاي پائين دست و بالا دست خود يعني تهران بريده اند و در نظام سلسله مراتبي  شهرهاي ايران گسستگي بوجود آورده اند. به همين دليل است  كه استخوانبندي شبكه و نظام شهرهاي كشور نه به صورت هرمي  بلكه به صورت سه سطحي كه عبارتند از:  الف)شهر تهران با گرايش به تمركز و برتري در سطح ملي به  عنوان سطح اول.  ب)سطح بالا و عالي خدماتي، اجتماعي، اقتصادي و فرهنگي  متمركز، در 7 شهر ياد شده.  ج)شبكه شهرهاي كوچك، متوسط كه از پيوستگي و زير پوشش  درآوردن فضاي تمام پهنه سرزمين نيز برخوردار نمي باشد.  تفاوت شديد ناحيه اي، توزيع نامتعادل شهرها و مكان گزيني  آنها در ارتباط تنگاتنگ با شرايط زيست محيطي سوابق  تاريخي و به دنبال آن تقسيمات سياسي و توسعه اقتصادي  دلايل اصلي عدم تعادل در نظام شهري ايران است به طوريكه  بعضي مراكز شهري تبديل به نقاط غالب و ممتاز شده و نقش  رهبري حيات اقتصادي، اجتماعي و حتي سياسي را در مناطق  عمده كشور يافته اند، در حاليكه بقيه فضاي ملي وابسته و تحت نفوذ آنها مي باشند و باعث شكافهاي اجتماعي - اقتصادي  و فرهنگي در نظام شهرنشيني كشور گرديده است. علاوه بر آن  مسايل و مشكلاتي را از نظر كالبدي ملي پديد آورده كه به  چند مورد آن اشاره مي گردد:  1- رها كردن برخي از منابع طبيعي بسيار گسترده در عين  بهره برداري بيش از حد از همين منابع در مناطق پر تراكم  ديگر كه چيزي جز تخريب محيط زيست درپي ندارد.  2- تمركز جمعيت در فضايي محدود كه براثر تقاضاي روزافزون،  عرصه آن روزبه روز تنگتر مي شود.  3- رشد انفجاري شهري در تعداد معدودي از شهرها.  4- هزينه هاي فزاينده اين رشد كه بخشي از آن بردوش ديگر نقاط كشور است.  5- توزيع نامتناسب جمعيت و فعاليتها در پهنه سرزمين و پيدايش عدم تعادلهاي شديد منطقه اي.  مشكلات مترتب بر شهرهاي بزرگ كشور:  طي تاريخي طولاني، شهرهاي ايران گاه خواستگاه تمدنهاي  بزرگ بوده و بر سرنوشت بشر تاثيري مثبت گذارده اند و گاه  نيز زير هجوم يا سيطره اين يا آن قوم و كشور، هستي خويش  را باخته و حتي نتوانسته اند براي كشور خويش نيز پيش  برندگي و بهروزي داشته باشند. زماني آوازه شهرهاي ايران  چون جندي شاپور، نيشابور، قزوين، اصفهان، ري، تبريز و...  به عنوان مراكز علمي و فرهنگي و فني در جهان پيچيده بود و نحوه سازماندهي توليد و زندگي به سامان و سنجيده  شهروندانشان رشك مورخين و سياحان را برمي انگيخت، اكنون  اين آوازه تنها با القابي چون گرانترين و آلوده ترين  شهرهاي جهان و آن هم براي تهران باقي مانده است. اين  روند به مرور زمان گرفتاريهاي بي شماري از لحاظ اجتماعي،  اقتصادي و كالبدي براي شهرها بوجود آورده و در اغلب موارد زندگي انسانهاي شهرنشين را مورد تهديد جدي قرار داده است. نمونه هايي از اين مشكلات و گرفتاريها را مي توان باختصار بشرح ذيل برشمرد:  - تراكم بالاي جمعيت  - آلودگي شديد محيطي(آلودگي هوا، صوت، آب و...) - تراكم ترافيك و مشكلات حمل و نقل  - كمبود شديد مسكن  - افزايش جرم و جنايت و بيماريهاي رواني  - اتلاف بخش عظيمي از انرژي، نيروي كار، زمان و بودجه به  علت فوق تمركزها علت اصلي عدم تعادلهاي منطقه اي و مشكلات متعدد در زمينه هاي مختلف در شهرهاي بزرگ ناشي از توزيع ناصحيح  جمعيت در پهنه سرزمين مي باشد به گونه اي كه 70 درصد از جمعيت كشور در بخشهاي نيمه غربي و نوار باريكي از شمال  كشور ساكن مي باشند و اين در حالي است كه در بيش از 60 درصد از كل مساحت كشور(استانهاي شرقي و جنوبي)كمتر از يك سوم جمعيت استقرار يافته اند. عمده ترين راه حلهايي  كه تاكنون جهت توزيع بهينه جمعيت در پهنه سرزمين اتخاذ شده بشرح ذيل مي باشند:  الف)توجه به پايين هرم يعني روستاها جهت افزايش توان  جمعيت پذيري آنها و كنترل مهاجرتهاي روستايي.  ب)افزايش توان جمعيت پذيري نواحي كم فعال كشور نظير جنوب، شرق و جنوب شرق از طريق ايجاد مراكز اقتصادي و صنعتي متناسب با شرايط منطقه اي.  ج)سرمايه گذاري در شهرهاي متوسط به منظور پيدايش قطبهاي  توسعه و تقويت سطوح پايين سلسله مراتب شهري.  د)تغيير مركز سياسي - اداري يا پايتخت.  ر)تزريق شهرهاي جديد در داخل سلسله مراتب شهري از طريق  ايجاد شهرهاي اقماري در اطراف شهرهاي بزرگ.  دلايل ايجاد شهرهاي جديد در ايران:  از آنجايي كه توزيع فضايي شهرها و توزيع جمعيت كشور،  هدايت و كنترل آنها در چهارچوب يك برنامه جامع ملي صورت  نگرفته است، مشكلات ناشي از رشد شتابان شهرنشيني ابعاد پيچيده اي يافته است به طوري كه 70 درصد از جمعيت كشور در بخشهاي نيمه غربي و نوار باريكي از شمال كشور ساكن  مي باشند و اين در حالي است كه در بيش از 60 درصد از كل  مساحت كشور(استانهاي شرقي و جنوبي)كمتر از يك سوم  جمعيت استقرار يافته اند. از طرف ديگر افزايش چشمگير تعداد شهرهاي كشور در طي سه دهه گذشته و انباشته شدن  توده عظيم جمعيت در شهرهاي بزرگ، ايجاد حاشيه نشين،  شهركها و قطبهاي جمعيتي در اطراف شهرها و روستاها- شهرها،  مسايل و مشكلاتي را به بار آورده است كه مي بايست قبل  از پيدايش بافتهاي ناهنجار و جلوگيري از تشديد مشكلات،  چاره اي براي مهار كردن و هدايت جمعيت در درون اين شهرها و استقرار منظم جمعيت مهاجر در حال افزايش نمود.  ايجاد مسكن مناسب و توزيع جمعيت و توزيع هماهنگ مراكز اشتغال و تاسيسات زيربنايي و خدماتي كشور نيز ايجاب مي نمود كه طرح ايجاد شهرهاي جديد مورد بررسي قرار گرفته  و به مورد اجرا گذاشته شود. از طرف ديگر شهرهاي بزرگ  ايران بويژه تهران با گسترش سريع و بي رويه و تراكم و تمركز بيش از حد خود قادر به تداوم حيات سالم شهري خود نبوده و امكانات ارائه خدمات لازم را براي ساكنان خود نداشتند. بدين ترتيب ايجاد شهرهاي اقماري در فاصله  مناسبي از اين شهرها مناسبترين راه حل رفع مشكلات توسعه  آنها بود. به طور كلي مهم ترين دلايل ايجاد شهرهاي جديد در ايران عبارتند از:  1- ميزان رشد جمعيت و رشد شهرنشيني در ايران به طور غير قابل اجتنابي بالا خواهد بود، به طوري كه با خوشبينانه ترين برآوردها در پايان قرن حاضر شمسي(24 سال  ديگر)جمعيت ايران به حدود 130 ميليون نفر خواهد رسيد كه  برآورد مي شود حدود 70 درصد آنها در شهرها زندگي كنند.  اين تعداد جمعيت و نسبت شهرنشيني نياز به اسكان در مناطق  جديدي دارد كه شهرهاي جديد تنها به بخشي از نيازها جواب خواهد گفت.  2- براي توسعه موزون و سنجيده كشور نياز به ايجاد مراكز رشد و اشتغال جديد، استفاده از منابع طبيعي به كار گرفته  نشده، رشد بيشتر صنعتي و كشاورزي و انتقال و جذب تكنولوژي(فن شناسي)است، كه حداقل بخشي از اين فعاليتها را شهرهاي جديدي مي توانند به انجام برسانند.  3- محدوديتهاي جغرافيايي، اقليمي و طبيعي شهرها و مناطق  موجود ايجاب مي كند مراكز جديد اسكان بوجود آيد.  4- عدم امكان گسترش شهرهاي بزرگ موجود بدليل پايين آمدن  بهره وري اقتصادي، مشكلات زيست محيطي و بالا رفتن  هزينه هاي مناسب و خدمات شهري، ايجاد جاذبه هاي شغلي و زيستي را در مراكز جديدي ضروري ساخته است.  اهداف ايجاد شهرهاي جديد در ايران:  اهداف عمده ايجاد شهرهاي جديد عبارتند از:  1- اعمال اصول و سياستهاي جديد توسعه شهري جهت دستيابي  به ارزشهاي مادي و معنوي جديد در فرهنگ شهرنشيني اسلامي.  2- ايجاد مراكز زيستي جديد و مناسب براي توسعه اقتصادي -  اجتماعي و فيزيكي.  3- پالايش شهرهاي بزرگ و كاهش جاذبه هاي اقتصادي و اجتماعي و خدماتي آنها.  4- استفاده از اراضي غير زراعي و ملي جهت ايجاد شهرهاي  جديد و جلوگيري از تخريب اراضي كشاورزي.  5- جذب سرريز جمعيت شهرهاي بزرگ و متوسط از طريق ايجاد كانونهاي اشتغال در شهرهاي جديد.  6- جلوگيري از رشد حاشيه نشيني در شهرهاي بزرگ.  7- جلوگيري از آلودگي محيط زيست در شهرهاي بزرگ.  8- بكارگيري روش و تكنيكهاي جديد در مديريت شهري.  مسايل سازماندهي شهرهاي جديد:  همانطور كه اشاره شد طبق مطالعات به عمل آمده هدف اصلي  از ايجاد شهرهاي جديد در ايران به خصوص در حال حاضر كاهش  يا حذف مشكلات و مسايل درون شهرها و از بين بردن فوق  تمركز آن است و رفع معضلات ديگري كه در زمينه نظام شهري  كشور با آن مواجه هستيم چندان مورد توجه نبوده، حتي در صورتي كه هدف از ايجاد شهر جديد كاهش فوق تمركز درون  شهرهاي بزرگ باشد در اين صورت شهرهاي جديد اقماري بايستي  حتي الامكان متكي به خود باشند و به شكل شهر خوابگاهي  درنيايد چون با خوابگاهي شدن شهر جديد هر چند اندكي از مسئله مسكن در شهر مادر كاهش مي يابد در مقابل، مسايل  عديده اي را تشديدخواهد كرد. از جمله ترافيك، آلودگي هوا،  دوري محل كار از منزل و.. كه نمونه شهر تهران دليل  بارزي براين مسئله است.(1) - با توجه به تجارب مربوط به سابقه شهرهاي جديد در ايران  كه اغلب نيز در جهت دستيابي به اهداف آمايش سرزمين  ناموفق بوده اند لازم است در سياستهاي مربوط به  برنامه ريزي شهري كشور به طور اعم و سياستهاي مربوط به  شهرهاي جديد به طور اخص تعمق و ارزيابي دقيقي به عمل آيد.  - دربسياري از موارد به لحاظ ادامه روند تمركز بي رويه  جمعيت در شهرهاي بزرگ و ادامه مهاجرت از مناطق حاشيه اي،  شهرهاي جديد نتوانسته اند به اهداف خود برسند و در كاهش  مشكلات شهري چندان توفيقي به دست نياورده اند بنابراين  ضرورت دارد كه به صورت ريشه اي با مسايل شهري برخورد كرد و ابتداء مسايل شهرهاي كوچك و متوسط را حل نمود تا از اين رهگذر با افزايش قابليت جمعيت پذيري اين قبيل شهرها از شدت مهاجرت به طرف شهرهاي بزرگ كاسته شده و شهرهاي  جديد احداث شده در پيرامون مادر شهرها بتوانند به اهداف  خود- كه در بسياري از موارد نيز صرفا" كاستن از بار مشكلات شهرهاي بزرگ است - نايل بشوند.  مهندس كورش لطفي  پاورقي:  1)در سالهاي اخير دهها سكونت گاه خوابگاهي نظير پرديس،  نيك شهر، واوان، اسلام شهر و.. در اطراف تهران به فواصل  مختلف و در مقياسهاي متفاوت پديد آمده اما مسايل شهر تهران همچنان به قوت خود باقي مانده است و حتي در مواردي  تشديد هم شده.  تازه هاي انديشه  بهره وري در آموزشهاي حج  دكتر حسن توانائيان /فرد انتشارات / چاپخش چاپ اول، 3000 /نسخه 500 صفحه، /رقعي 1500 تومان.  اين كتاب، گامي در راه كشف علوم انساني - در بعد اقتصادي -  به حساب مي آيد، كه از متن آيات، احاديث و مسائل فقهي  مربوط به حج، استخراج شده است كه اگر به كار گرفته شود،  بهره وري(قدرت توليد)افزايش پيدا مي كند. موءلف كتاب حاضر، معتقد است كه اگر متخصصين ما در كليه رشته هاي  علوم انساني، به فرهنگ و ستون غني اسلامي مراجعه كنند آموزشها، قانونمندي ها و تئوري هاي لازم را براي تنظيم  علوم انساني در قرن بيست و يكم ميلادي و قرن پانزدهم  هجري كشف خواهند كرد وي معتقد است اسلام نه تنها براي  مشكلات زندگي صنعتي پيچيده امروز، مي تواند راه حلهاي  مناسب ارائه دهد، بلكه با عمل به اصول بهره وري كه در اين كتاب از حج استخراج شده است، مي توان قدرت توليد را در مزارع، كارخانه ها، ادارات و كانونهاي خانوادگي نيز بالا برد.  جامعه شناسي اقتصادي  از ديدگاه دكتر علي شريعتي(در دو جلد) دكتر حسن / توانائيان فرد انتشارات /چاپخش چاپ اول، 3000 /نسخه جلد اول 438 صفحه، جلد دوم 397 صفحه - /رقعي بهاي  دوره دو جلدي 2500 تومان.  امروزه مشكلات اقتصادي چهره واقعي خود را به همگان نشان  داده، ولي هنوز راه حل درون زا براي آنها ارائه نشده است.  در تلاش براي پيدا كردن راه حل درون زا و اسلامي در جهت  حل مشكلات اقتصادي، اين كتاب به نگارش در آمده است.  دكتر علي شريعتي با قلم زيبا و سحار خود، مسائل و مشكلات  اقتصادي را از ديدگاه جامعه شناسي مورد بررسي قرار داده  كه هنوز براي خواننده كتاب، پر از پيام و براي  برنامه ريزان اقتصادي راهگشا است. اين كتاب، نشان مي دهد كه اسلام براي اين دنياي مردم نيز، حاوي رهنمودهاي  مختلف از جمله رهنمودهاي اقتصادي است.  طهارت و نجاست اهل كتاب ومشركان  در فقه اسلامي  محمد حسن زماني - مركز انتشارات دفتر تبليغات حوزه علميه  قم بها12500 ريال  گسترش روزافزون روابط جمهوري اسلامي با ديگر كشورها،  حضور بيش از پيش دانشجويان وديگر اقشار ايراني در كشورهاي مختلف دنيا و لزوم اعزام كارگزاران و ماموران  نظام اسلامي به منظور صدور فرهنگ انقلاب به جهان، ضرورت  پرداختن به مساله نجاست پيروان ديگر اديان آسماني را- كه  در فقه شيعه مطرح شده - دو چندان ساخته است موءلف در اين  كتاب كوشيده است ضمن بررسي ديدگاه هاي مختلفي كه در اين  زمينه وجود دارد، مباني فقهي فتوا به طهارت اهل كتاب را تبيين كند.  ارتباطات و توسعه  دومين همايش مركز پژوهش هاي ارتباطات، ناشر: مركز پژوهش هاي ارتباطات  اين همايش درصدد بود الگوهاي مناسب در برنامه ريزي هاي  مربوط به ارتباطات به طور عام و ارتباطات راه دور به طور خاص را بررسي كند. مسايل مربوط به مباحث عمومي ارتباطات  دور، بويژه ارتباطات و توسعه مورد بحث و تبادل نظر قرار گرفت، همچنين براساس تجربه هاي ناشي از اجراي برنامه هاي  اول و دوم توسعه و همچنين ورود و به كارگيري وسيع  فن آوري هاي نوين ارتباطي، لزوم برنامه ريزي مبتني بر وجوه اجتماعي و اقتصادي و دقت نظر در پيش بيني هاي مربوط به توسعه ارتباطات پستي و مخابراتي با توجه به زمينه ها و شرايط اجتماعي به عنوان ضرورتي اجتنابناپذير مورد توجه قرار گرفت و به طور كلي "جايگاه ارتباطات در برنامه ريزي هاي آينده توسعه كشور" به موضوعي محوري در همايش مذكور تبديل شد. در اين همايش 51 نفر از انديشمندان و كارشناسان ازجمله دكتر معتمدنژاد، دكتر خورشيدي، دكتر خانيكي، كتر شهيندخت خوارزمي و... به  قرائت مطالب خود پرداختند كه مجموعه مطالب در كتاب ارتباطات و توسعه جمع آوري شده است. 
