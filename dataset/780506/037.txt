 بخشي از تفسير سوره موءمنون  النوبه الثالثه  قوله: "ادفع بالتي هي احسن السيئه "خداوندكريم كردگار نامدار حكيم جل جلاله و تقدست اسماوءه در اين آيت مصطفي  را مي فرمايد به مكارم اخلاق و محاسن عادات، روي تازه و سخني چرب و دلي نرم و خلقي خوش بدكاران را عفو كردن، و عيب معيوبان پوشيدن، و بجاي بدي نيكي كردن. به زبان  طريقت احسن در اين موضع آن است كه دلي فتوي دهد با ملاء حق، و سيئه آن است كه نفس فرمايد به هواي خود، گفتند اي  سيد فرموده نفس را بنموده حق دفع كن "ادفع بالتي هي احسن  اسيئه" سيد صلوات الله عليه پيوسته گفتي: "ربنا لاتكلنا الي انفسنا طرفه عين و لااقل من ذلك "بار خدايا اين پرده  نفس ما از پيش دل ما بردار تا اين مرغ دل يك ره از اين  قفس نفس خلاص يابد. و بر هواء رضاء مولي پرواز كند، بار خدايا اين بار نفس بار خودي است. بار خودي از ما فرونه  تا از خود برهيم و با تو پردازيم. اي جوانمرد نگر تانگوئي كه نفس مبارك او صلوات الله عليه همچون  نفس ديگران بوده كه اگر يك ذره از تابش نفس او برجان و دل صديقان عالم تافتي همه در عالم قدس و رياض انس روان  گشتندي و به مقعد صدق فرو آمدندي با اين همه مي گويد:  خداوند اين حجاب راه حقيقت ماست از راه ما بردار، فرمان  آمد كه اي محمد ناخواسته خود در كنار تو نهاديم: "الم  نشرح لك صدرك ووضعنا عنك وزرك "، اي محمد آن بار توئي از تو فرو نهاديم، ارادت ما كار تو ساخت، عنايت ما چراغ تو بيفروخت، تو نه بخود آمدي و نه براي خود آمدي، نه بخود آمدي كه ترا آورديم "اسرع بعبده ". نه براي خود آمدي كه  رحمت جهانيان را آمدي. "و ما ارسلناك الا رحمه للعالمين ".  روزي آن مطرود درگاه، ابليس مهجور بر مصطفي آشكارا گشت،  رسول گفت: يا ابليس كم اعداوك من امتي؟ از امت من چند كسي دشمن تواند؟ گفت: يا رسول الله پانزده كس: امام عادل،  توانگر متواضع، بازرگان راستگوي، عالم خاشع، موءمن ناصح،  تائب كه بر توبه بايستد، موءمن كه رحيم دل بود، پارسا كه  از حرام بپرهيزد، بنده اي كه پيوسته بر طهارت بود،  مالداري كه زكوه از مال بيرون كند و بدهد، جوانمردي كه  دست سخاوت گشاده دارد، درويش نوازي كه پيوسته صدقه دهد،  متعبدي كه قرآن داند و خواند، متهجدي كه همه شب نماز كند و خدا را ياد كند. گفت: يا ابليس كنم احباوك من امتي؟ از امت من چند كس دوست تواند، گفت: ده كس، يا رسول الله اول  سلطان جائر، دوم بازرگان خائن، سوم توانگر متكبر، چهارم  خمرخوار، پنجم زناكار، ششم رباخوار، هفتم مرد قتال، هشتم  هر كه مال يتيم خوردو باك ندارد، نهم او كه دارد مال و زكوه ندهد، دهم آنكه امل دراز دارد و هيچ از مرگ ياد نكند.  " حتي اذاجاء احدهم الموت "مرگ دواست، مرگ كرامت و مرگ  اهانت، مرگ كرامت موءمنان راست و مرگ اهانت كافران را،  موءمنان را بدر مرگ گويد: "يا ايتها النفس المطمئنه ارجعي  الي ربك راضيه مرضيه ". كافران را گويند: "اخرجوا انفسكم  اليوم تجزون عذاب الهون بما كنتم تقولون علي الله  غيرالحق و كنتم عن آياته تستكبرون ". موءمنان را فريشته  رحمت آيد باصد هزار روح و راحت و بشري و كرامت كه:  " لاتخافوا و لاتحزنواوا بشروا بالجنه التي كنتم توعدون "، كافران را فريشته عذاب آيد با سياط سياست و عمود آتش  " يضربون وجوههم وادبارهم و ذوقواعذاب الحريق "، اگر كسي  گويد موءمن با آن همه كرامت و رفعت و اظهار منزلت بدر مرگ  از چه كراهيت دارد مرگ را؟ جواب آن است كه كراهيت وي نه  از مرگ است كه از فوت لذت خدمت حق است، و بر موءمنان هيچ  كرامت و نعمت چون خدمت و ذكر حق نيست، پيغامبري از پيغامبران خداي تعالي به وقت مرگ مي گريست، وحي آمد به وي كه از مرگ مي نالي و مرگ مي نخواهي؟ گفت لايارب، و لكن غيره علي من يذكرك بعدي و لست اقدر علي ذلك. و گفته اند نفس موءمن را روزگاري با روح مخالطت افتاده و به وي استيناس گرفته به وقت مرگ آن كراهيت نفس را بود بر فراق روح، نه روح را بود بر فراق نفس، ازين لطيف تر گفته اند نفس كه مي نالد نه از مرگ مي نالد بلكه وي را بر روح غيرت مي آيد كه نقدي بسر مشرب وصل مي شود، شب فراقش به آخر رسيده و صبح وصال دميده، و سوز عشق را مرهم  ديده، و نفس را وقتي با خاك مي دهند كه: "منها خلقنا كم  و فيها نعيد كم ".  تفسير كشف الاسرارميبدي  ادامه دارد 
