 گروه شهرستانها: رئيس امور اراضي كشور و معاون وزير كشاورزي در نشست كميته هماهنگي اشتغال استان فارس با اشاره به رشد 2/3 درصدي جمعيت در دوران پس از انقلاب و به تبع آن افزايش تقاضاي كار در كشور گفت: مبارزه با بي كاري در دو محور صنعت و كشاورزي امكان پذير خواهد بود اما از آنجا كه 5/18 ميليون هكتار زمين زير كشت  كنوني جوابگوي فرصت هاي شغلي جديد نيست، بايد سطح زير كشت در كشور افزايش يابد.  به گزارش خبرنگار همشهري در شيراز، شافعي با بيان اين كه  سرمايه گذاري براي اشتغال در كشاورزي حدود نيمي از سرمايه گذاري در بخش هاي ديگر تمام مي شود، افزود: هر هكتار باغ يا 5 هكتار زمين كشاورزي يك فرصت شغلي ايجاد مي كند و همين مساله ضرورت افزايش سطح زير كشت كشور را ايجاب مي كند. رئيس امور اراضي كشاورزي اعلام كرد: در استان فارس حدود يك ميليون هكتار زمين كشاورزي مستعد شناسايي شده و مطالعات لازم براي واگذاري آن صورت  پذيرفته و دويست هزار هكتار از اين اراضي آماده واگذاري  است.  در نشست مذكور، موضوع اختصاص 825 ميليون تومان وام  خود اشتغالي از محل بند ب تبصره 11 قانون بودجه مورد بررسي قرار گرفت و مقرر شد تمام دستگاه هاي اجرايي  طرح هاي خوداشتغالي را به كميته هاي تخصصي ارايه دهند. 
