 گروه شهرستانها: آخرين واحد تكميل كننده زنجيره توليد در مجتمع پتروشيمي اراك شامل واحد اتانل آمين با توليد سالانه 30 هزار تن در نيمه دوم سال جاري مورد بهره برداري قرار خواهد گرفت.  به گزارش خبرنگار همشهري طاهري نجف آبادي مديرعامل شركت  پتروشيمي اراك در جمع خبرنگاران گفت: اين واحد نقش مهمي  در تامين نياز صنايع نفت، گاز، پتروشيمي، صنايع مواد پاك كننده و شوينده، صنايع نساجي، رنگ سازي، دارويي و بهداشتي دارد.  وي با اشاره به اين كه قيمت بازار جهاني اين ماده  هم اكنون 1300 دلار براي هر تن مي باشد افزود: در حال  حاضر صنايع توليد شوينده ها به دليل كمبود اين مواد و نبود واردات آن به مقدار كافي از مواد نامناسب استفاده  مي كنند كه براي پوست مضر است.  طاهري افزود: به منظور اجتناب از اشكالات و خطرات حمل و نقل جاده اي و تامين خوراك نفتا با كيفيت بهتر توسط مجتمع پتروشيمي اراك، خط لوله 8 اينچي از پالايشگاه  اصفهان تا مجتمع اراك به طول حدود 260 كيلومتر در حال  اجراست كه در آينده نه چندان دور به بهره برداري خواهد رسيد. وي افزود: در سه ماهه اول سال جاري 13 ميليون دلار صادرات داشته ايم كه طبق برنامه هاي پيش بيني شده تا پايان سال صادرات مجتمع به 70 ميليون دلار خواهد رسيد.  به گفته وي 180 قلم از قطعات و مواد موردنياز مجتمع در داخل كشور ساخته شده كه با اين اقدام 5 ميليون دلار صرفه جويي ارزي عايد كشور شده است.  مديرعامل شركت پتروشيمي اراك گفت: به منظور بهره وري  بيشتر و جذب سرمايه هاي بخش خصوصي در جهت توسعه صنايع  پتروشيمي طبق تصميم صاحبان سهام مقرر شد سهام شركت در بورس اوراق بهادار تهران عرضه شود. وي يادآور شد: در اين  راستا شركت از سهامي خاص به سهامي عام تبديل شده و سهام  شركت در بورس تهران پذيرفته شده است و هم اكنون سهام  شركت براي ارائه در بورس در حال قيمت گذاري است. 
