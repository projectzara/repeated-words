 گروه شهرستانها: رسوب نظام فكري پيشين هنوز در شهرداريها وجود دارد و نگرش شهروندان متاثر از آن است،  بنابراين از ميان برداشتن ديوار بي اعتمادي مردم بايد در سرلوحه برنامه شهرداريها قرار گيرد و تا زماني كه اين  مشكل برطرف نشود، با تغيير راس هرم شهرداريها، تغيير رفتاري چنداني در مردم بوجود نخواهدآمد.  شهردار تبريز در نشست مديران مسئول نشريات محلي،  سرپرستان و خبرنگاران با ذكر اين نكته كه ايجاد هر نوع  تحول رفتاري در مردم نيازمند بكارگيري شيوه هاي مديريتي  و تغيير رفتاري كارمندان است به نقش مطبوعات به عنوان  ابزارهاي تسهيل كننده تحول اشاره و ديدگاههاي  روزنامه نگاران را آينه ديدگاههاي مردم و مطبوعات را سرمنشا تحولات توصيف كرد و گفت: ايجاد تعادل و تغيير ميان نگرشهاي متقابل مردم و مسئولان نسبت به همديگر يكي  از بزرگترين وظايف رسانه ها و مطبوعات است.  عبادالله فتح الهي در پاسخ به سوءال خبرنگار همشهري در مورد نحوه تكميل و ساماندهي طرح عمراني مسجد كبود با توجه به پيش بيني هاي اعلام شده پس از صدور حكم شهرداري  تهران و اين كه از ميان وزارت مسكن و شهرسازي، شركت فرسي  يا شهرداري تبريز كدام مرجع به نگرانيهاي افكار عمومي در اين مورد پاسخ مي دهد، با اشاره به مذاكرات انجام شده با شورا و شهرداري تهران و وزارت مسكن و شهرسازي براي خريد ابراز اميدواري كرد مراحل انتقال و تكميل طرح مسجد كبود هرچه زودتر با كمك شهرداري مشخص شود.  شهردار تبريز در مورد ميزان بدهيهاي شهرداري به بدهيهاي  تحميلي از مديريتهاي قبلي اشاره كرد و يادآور شد: ركود در طرحهاي عمراني ناشي از عدم تخصيص كامل اعتبارات است  به طوري كه تاكنون تنهانيمي از بودجه اختصاص يافته تحقق  پيدا كرده است.  وي رمز موفقيت شهرداران را در دوران تغيير سيستم منوط به  درك ويژگيهاي اين دوره دانست و با اشاره به هزينه شدن  250 ميليون ريال براي پاكسازي عكسهاي داوطلبان شوراها در تبريز گفت: كميته اي با حضور صاحبان انديشه و صاحبنظران  براي ارائه بهترين الگوي تبليغاتي تشكيل شده تا به جاي  جنگ پوسترها و رنگها جنگ افكار، تنوع و تكثر انديشه  جايگزين شود ضمن آن كه طبق قانون، نصب عكس در محيطهاي  خصوصي و عمومي ممنوع است و قطعا" در انتخابات دوره ششم  مجلس اجازه تجاوز به اموال عمومي به كسي داده نخواهد شد.  وي افزود: حركت مديريتي شهرداري بايد براساس دريافت نقاط ضعف و قوت مديريتهاي قبلي و فارغ از حركتهاي باندي،  جناحي و محفلي باشد و يكي از مهمترين مشكلات شهرداري در دوره هاي قبلي پايين بودن ضريب منطق بود كه بايد براي از ميان برداشتن اين مشكل به منطقي كردن رفتارها و قوانين  شهرداري، شفاف كردن روابط با شهروندان، غيرمحرمانه تلقي  كردن ضوابط شهرداري، حمايتهاي اعضاي شورا، نهادينه كردن  مشاركت مردم و دسترسي آسان به پيشنهادها و نقطه نظرات  آنان توجه ويژه داشت.  شهردار تبريز همچنين به ساخت و سازهاي بي رويه كه به يكي  از دغدغه هاي شهرداري تبريز مبدل شده است اشاره كرد و گفت: طبق آمار تنها در منطقه يك شهرداري 27 هزار خانوار فاقد مجوز ساخت و ساز وجود دارد كه از شوراي اسلامي  درخواست مي شود تدابير لازم را در اين زمينه به كار گيرد.  فتح الهي خاطر نشان كرد با توجه به سرانه پايين فضاي سبز در تبريز ستاد توسعه و ايجاد فضاي سبز تشكيل شده و كميته اي با عنوان ترويج فضاي سبز نيز در شرف تشكيل است  تا با استفاده از ابتكارات و خلاقيتهاي كارشناسان و مردم  در زمينه احداث و نگهداري فضاي سبز اقدامات لازم را انجام دهد.  شهردار تبريز در بخش ديگري از سخنانش از اجراي طرح جديدي  در اين شهر خبر داد كه طبق آن شهرونداني كه به شهرداري  بدهي دارند موظفند در محوطه خانه ها درخت بكارند و به  جاي عوارض در زمينه گسترش فضاي سبز اقدام كنند.  فتح الهي در مورد ضوابط اسلامي كردن ساختار شهرها تاكيد كرد: تبيين اين موضوع بايد در مسايل كلان شهري مطرح شود چون در اين مورد نه تنها تعريف شفافي وجود ندارد، بلكه  در ارائه الگوي معماري همواره دچار مشكل بوده ايم اما تلاش مي شود با تلفيق الگوهاي ملي و مذهبي و همكاري  وزارت مسكن و شهرسازي، اين تفكر به مرحله اجرا درآيد.  وي رعايت معيارهاي بومي و فرهنگي را يكي از الزامات  شهرداري برشمرد و گفت: غير از تخريب فيزيكي محلات تبريز نگراني اجتماعي ديگري نيز وجود دارد و آن اين است كه  عده اي از ساكنان محلات اصيل درصدد كوچ درون شهري هستند كه وضعيت بومي و فرهنگي تبريز از اين ناحيه تهديد مي شود.  شهردار تبريز همچنين بااشاره به تعدادي از طرحهاي نيمه  تمام گفت: تكيه گاه اصلي اجراي اين طرحها پاساژهاي جنبي  آنهاست كه الان از اين حيث اشباع شده اند و افزايش تعداد آنها به ركود قيمت پاساژها منجر شده است به طوري كه در حال حاضر هزينه و درآمد اين طرحها به سختي به نقطه  سربه سر مي رسد. 
