 گروه شهرستانها: با هدف استفاده محققان و پژوهشگراني كه  براي روءيت آخرين كسوف قرن بيستم به كرمانشاه مسافرت  مي كنند، دو پايگاه علمي، تحقيقاتي در شهرستانهاي پاوه و صحنه تدارك ديده شده است.  به گزارش خبرنگار همشهري، مسئول سازمان ايرانگردي و جهانگردي استان كرمانشاه گفت: خورشيدگرفتگي در استان  كرمانشاه به عرض 120 كيلومتر از غرب به شرق خواهد بود كه  يك ساعت به طول مي انجامد و گرفت كامل آن در استان  كرمانشاه حدود دو دقيقه خواهد بود.  محمد ايزدي با اشاره به جاذبه هاي سياحتي استان گفت: از چند ماه قبل جلسات متعددي توسط مسئولين استان براي ارائه  خدمات هرچه بيشتر و بهتر به مسافريني كه براي روءيت كسوف  به استان كرمانشاه سفر مي كنند برگزار شده است و استان  اكنون آمادگي دارد با تمام ظرفيت خود در خدمت ميهمانان و جهانگردان باشد.  وي افزود: آثار تاريخي و جاذبه هاي طبيعي استان براي  بازديد علاقه مندان آماده شده است و نمايشگاههاي مختلفي  از جمله صنايع دستي در زمان اقامت ميهمانان در استان  آماده بازديد علاقه مندان خواهد بود و همچنين جلسات و ميزگردهاي علمي با حضور كارشناسان درباره پديده  خورشيدگرفتگي در استان برگزار خواهد شد. 
