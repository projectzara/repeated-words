 گروه شهرستانها: با وجودي كه 95 درصد از داروهاي مصرفي  در كشور توليد داخل است، مشكلاتي در زمينه تهيه و توزيع  دارو در استان كرمانشاه وجود دارد و قاچاق دارو يكي از مشكلات دارويي استان است كه با وجود پي گيريهاي مكرر هنوز برطرف نشده و برخورد قضايي با قاچاقچيان دارو بسيار ضعيف است.  به گزارش خبرنگار همشهري، معاونت دارويي استان كرمانشاه  كمبود برخي از اقلام دارويي در استان كرمانشاه را ناشي  از دو مشكل بزرگ قاچاق دارو در استان و مراجعه اهالي  استانهاي همجوار براي تهيه دارو به استان كرمانشاه عنوان  كرد.  دكتر عبدي همچنين در اين زمينه به مشكلات ناشي از عدم  پرداخت به موقع پول داروخانه ها توسط بيمه و تاثير آن در كاهش نقدينگي داروخانه ها و در نتيجه مختل شدن شبكه  توزيع دارو بين مردم اشاره كرد و در بخشي ديگر از سخنانش،  آمادگي استان را براي تاسيس دانشگاه داروسازي در كرمانشاه با توجه به زمينه مناسب موجود در آن اعلام داشت. 
