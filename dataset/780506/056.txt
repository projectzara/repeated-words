 گروه شهرستانها: رييس اتحاديه توليدكنندگان فرش دستباف  كاشان اعلام كرد: فرشهاي دستباف كاشان داراي شناسنامه  مي شوند. محمد اصفهانيان همچنين به خبرنگار همشهري در كاشان گفت: با توجه به اينكه اكثر شهرهاي ايران با استفاده از طرح و نقشه فرش كاشان فرش مي بافند و آن را با نام فرش دستباف كاشان به بازار عرضه مي كنند، اجراي  اين طرح با همكاري اتاق بازرگاني كمك خواهد كرد تا فرش  بافته شده توسط بافنده كاشاني از ديگر فرشها متمايز شود.  وي افزود: در اجراي اين طرح كه فرشها براساس  استانداردهاي موجود در فرش دستباف صاحب شناسنامه مي شوند،  بافندگان كاشاني را ملزم خواهد كرد تا با كيفيت بهتر و با استفاده از مواد اوليه مرغوب به بافتن فرش بپردازند.  وي، اجراي اين طرح را موجب زنده شدن فرش ايراني بخصوص  فرش كاشان عنوان كرد و افزود: در حال حاضر 800 هزار دار قالي در اين شهرستان برپاست كه به طور متوسط سالانه 50 هزار مترمربع فرش توليد مي كنند. 
