   گروه شهرستانها: با گذشت بيش از دو روز از جاري شدن سيل  در چند منطقه مازندران بويژه نكا، بهشهر و مناطقي از ساري، آمارها حكايت از عمق فاجعه و خسارتهاي مالي و جاني  فراواني دارد كه ناخواسته به گروه زيادي از هموطنانمان  تحميل شده و با اين كه گروههاي امدادي منطقه از نخستين  ساعتهاي وقوع حادثه براي كمك رساني به سيلزدگان دست به  كار شده وچندين گروه امدادي نيز از شهرها واستانهاي  همجوار عازم شهرها و روستاهاي سيلزده شده اند، اما شدت  خرابيها و خسارتهاي وارد آمده به حدي است كه نياز به  كمك رسانيهاي بيشتر در روزهاي آينده را ضروري ساخته است.  شهر نكا و روستاهاي آن در دو روز گذشته و بويژه پس از فروكش كردن سيل چهره يك شهر جنگزده و نه سيلزده را به  خود گرفته و اين چهره با ورود نيروهاي نظامي و انتظامي  براي كمك رساني به سيلزدگان و خانواده هاي آسيبديده  نمودي عيني تر يافته است.  مهندس خرم معاون هماهنگي و امور عمراني وزير كشور كه  رياست ستاد حوادث غيرمترقبه كشور را نيز به عهده دارد ديروز در جمع خبرنگاران آخرين آمارها و برآوردها از حادثه سيل مازندران را اعلام كرد.  گزارش خبرنگار همشهري از نكا به نقل از رئيس ستاد حوادث  غيرمترقبه كشور حاكيست، درجريان سيل اخير مازندران  تاكنون 26 نفر كشته و 22 نفر ناپديد شده اند كه كار جست  و جو براي يافتن ناپديدشدگان همچنان ادامه دارد.  وي افزود: بررسيها نشان مي دهد كه تاكنون 5100 هكتار از اراضي كشاورزي كه زير كشت برنج، توتون، پنبه و سيفي جات  بوده اند در نتيجه طغيان رودخانه هاي منطقه تخريب شده و به هزار هكتار از جنگلهاي بالادست رودخانه نكارود آسيب جدي وارد شده است.  مهندس خرم ضمن ابراز رضايت از عملكرد ستاد حوادث  غيرمترقبه شهرهاي بهشهر، نكا و ساري در امر امدادرساني،  مهار سيل و پاكسازي مناطق سيل زده از گل و لاي گفت: تنها در شهر نكا 3 هزار واحد مسكوني و تجاري بين 50 تا صد در صد تخريب شده و به 20 دستگاه خودرو سواري و وانت نيز خسارت كلي وارد شده است.  وي افزود: به تاسيسات زيربنايي آسيبهاي گسترده اي وارد آمده كه كار بررسي ميزان خسارت وارده از سوي مسئولان  ستاد حوادث غيرمترقبه و استانداري مازندران ادامه دارد.  معاون وزير كشور مهمترين اقدام براي مهار رودخانه نكارود را كه از مركز شهر 70 هزار نفري نكا مي گذرد تسريع در اجراي سد" گيله ورد" كه طرح مطالعاتي آن انجام شده و در سال جاري نيز داراي رديف اعتباري مي باشد دانست و تاكيد كرد: خشكسالي سال جاري و طغيان رودخانه نكارود در نتيجه  بارندگي اخير تسريع در اجراي اين سد را ضروري ساخته و تلاش خواهد شد با تامين اعتبار لازم عمليات اجرايي آن  هرچه سريعتر آغاز شود.  مهندس خرم تاكيد كرد. به علت وسعت و حجم خسارتهاي وارده  احتمال اصلاحيه در بودجه سال جاري براي تامين خسارات  وارده به آسيبديدگان از سيل و بازسازي تاسيسات زيربنايي  و اداري وجود دارد.  وي يكي از راههاي مهار اين رودخانه را در كوتاه مدت  اجراي عمليات آبخيزداري بر روي رودخانه نكارود دانست و گفت: با توجه به تخريب هزار هكتار از جنگلهاي حاشيه اين  رودخانه بايد هرچه سريعتر نسبت به احيا و نهال كاري آن  اقدام لازم صورت پذيرد.  مهندس خرم يكي از اصلي ترين عوامل بروز سيل اخير را تخريب جنگهاي منطقه و تغيير كاربري اراضي جنگلي به  كشاورزي و مسكوني دانست و گفت: فرمانداري و شهرداري نكا بايد از صدور پروانه ساخت در حريم رودخانه نكارود جدا"  خودداري كنند.  وي افزود: با توجه به تصويب جلسه شوراي اداري استان  مازندران مقرر شد مبلغ 2 ميليون ريال به صورت بلاعوض  براي برپايي مراسم عزا به خانواده هايي كه عزيزان خود را در اين حادثه از دست داده اند پرداخت شود و به همه كساني  كه واحدهاي تجاري و مسكوني آنها در نتيجه سيل تخريب شده  زمين مناسب واگذار شود و از سوي بنياد مسكن انقلاب اسلامي اقدامات لازم براي ساخت اين واحدها صورت پذيرد.  به گفته وي همچنين بانك كشاورزي موظف شد تا خسارت وارده  به بخش كشاورزي را با دراختيار گذاشتن تسهيلات لازم  جبران كند و كميته اي مركب از مسئولان استان ميزان كمك  بلاعوض به كشاورزان آسيبديده را تعيين و به ستاد حوادث  غيرمترقبه كشور جهت تامين اعتبار اعلام خواهد كرد، وي  ميزان خسارت وارده به اماكن تجاري و مسكوني را بيش از 50 ميليارد ريال برآورد كرد ولي در مورد خسارت وارده به بخش  كشاورزي و تاسيسات زيربنايي اعلام آن را منوط به  بررسي هاي بيشتر در دو هفته آينده دانست.  كارشناسان و ناظران محلي ميزان خسارت وارده به اين دو بخش را نزديك به يكصد ميليارد ريال برآورد مي كنند.  مهندس خرم تاكيد كرد: با بسيج امكانات و ماشين آلات  عمليات نصب پل بر روي رودخانه نكارود در جاده كمربندي  نكا به صورت شبانه روزي انجام مي شود و اين پل تا دو ماه  آينده مورد بهره برداري قرار خواهد گرفت تا از بار ترافيكي محور ساري - گرگان در مركز شهر نكا كاسته شود.  وي افزود: با توجه به تخريب 50 درصد از پل بتوني مركز شهر نكا با همكاري ماشين سازي اراك به سرعت نسبت به ساخت  و نصب پل فلزي در اين محور اقدام خواهد شد.  مسئول ستاد حوادث غيرمترقبه استان مازندران نيز در مورد علت طغيان دور از انتظار رودخانه نكارود به خبرنگار ما گفت: بررسي هاي انجام شده نشان مي دهد آبدهي اين رودخانه  در 25 سال گذشته حدود 300 متر مكعب درثانيه بود در حالي كه در ساعت 4 بامداد روز شنبه اين مقدار به 2 هزار متر مكعب در ثانيه و ارتفاع آب آن به 8 متر رسيد.  مهندس احمدي يكي از عوامل مهم طغيان رودخانه نكارود را تخريب اراضي جنگلي در بالادست اين رودخانه و تغيير كاربري زمينهاي حاشيه آن دانست و گفت: در جريان سيل 70 كيلومتر از محور ارتباطي بهشهر به بخش يانه سر هزار جريب تخريب شده و به 3310 واحد مسكوني در اين شهرها و روستاهاي تابعه بين 50 تا صد در صد خسارت وارد شده است.  وي افزود: تاكنون 30 كيلومتر از محور ارتباطي ساري -  گرگان و 80 كيلومتر از راههاي روستايي شهرستان نكا تخريب شده و به شبكه آب، برق، گاز و مخابرات خسارات سنگيني  وارد آمده و 30 دهنه آب زراعي نيز به طور كامل از بين  رفته است.  وي تصريح كرد: همچنين طغيان رودخانه تجن در ساري موجب قطع محور ارتباطي كياسر به سمنان و دهستان كليجان رستاق  به ساري شده و 5 واحد آموزشي نيز در ساري ويران شده است.  مهندس احمدي همچنين اضافه كرد5 واحد گرمخانه توتون در بخشهاي چهاردانگه و مياندرود ساري تخريب و 120 راس دام  نيز در اين منطقه تلف شده است.  بنا به اين گزارش با تخريب پل ارتباطي راه آهن سراسري  تهران- گرگان بر روي رودخانه نكارود، در حال حاضر حركت  قطارهاي مسافربري و باربري تهران - شمال تا ايستگاه نكا امكان پذير است و بازسازي اين پل با سرعت در حال انجام  است.  در حال حاضر تمامي ادارات و اماكن دولتي شهر نكا تعطيل  است و كمك رساني به هموطنان آسيبديده از سيل با بسيج  400 دستگاه ماشين آلات سنگين راهسازي و يكهزار امدادگر همچنان ادامه دارد.  خبرنگار ما در گزارش خود مي افزايد: تا عصر ديروز بيش از 80 درصد شبكه آب و فاضلاب شهري و 60 درصد شبكه برق نكا ترميم شده و تلاشگران شركت مخابرات و گاز سرگرم برقراري  خطوط تلفن و گاز اين مناطق هستند. برپايه اين گزارش با وجودي كه امدادگران هلال احمر با توزيع پتو و چادر امكان  اسكان موقت سيلزدگان را فراهم آورده اند اما حجم خسارتها و ويرانيها و شمار زياد آسيبديدگان و نيز شرايط نامناسب محلي از نياز بيشتر به كمكهاي مردمي بويژه وسايل اوليه  موردنياز زندگي از جمله غذا و پوشاك خبر مي دهد.  گفتني است استاندار مازندران به اتفاق معاونان خود از روز شنبه با حضور در منطقه از نزديك بر كار كمك رساني به  آسيبديدگان نظارت مي كنند و نماينده ولي فقيه در مازندران نيز با حضور در ميان آسيبديدگان و خانواده هاي  قربانيان از آنان دلجويي كرده است. 
