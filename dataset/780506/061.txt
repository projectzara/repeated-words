 گروه سياسي: دبير مجمع روحانيون مبارز در ديدار اعضاي  شوراي مركزي حزب همبستگي ايران اسلامي بر اين نكته تاكيد كرد كه همه چيز نظام جمهوري اسلامي متكي به آراي مردم  است.  به گزارش روابط عمومي حزب همبستگي ايران اسلامي،  حجت الاسلام والمسلمين مهدي كروبي در اين ديدار با اشاره  به ضرورت تشكيل احزاب و تشكل ها در كشور، اظهارداشت:  لازمه جمهوري اسلامي و مشاركت مردم در اداره كشور، وجود احزاب فراگير است.  وي تصريح كرد: انديشه اي در جامعه وجود دارد كه به  مشاركت مردم و آراي آنها واحزاب- آن طوري كه حضرت  امام(ره)معتقد بودند- اعتقاد ندارد، لذا ضروري  است احزاب و تشكل ها براي مشاركت دادن هرچه بيشتر مردم  در اداره امور كشور و رونق بخشيدن به انتخابات مختلف،  توسعه يابند و تقويت شوند.  دبير مجمع روحانيون مبارز افزود: بايد احزاب و تشكل ها با گرايش هاي متفاوت سياسي باشند و با هم رقابت كنند.  وي در مورد وضعيت اقتصادي كشور گفت: براي رفع مشكلات  اقتصادي مردم، موانعي بر سر راه دولت وجود دارد و حل بعضي  از مشكلات نظير كاهش درآمدهاي ارزي و ريالي كشور در دست  دولت نيست. يكي ديگر از اين موانع مسئله احساس ناامني  سرمايه داران به سرمايه گذاري در كشور است.  حجت الاسلام والمسلمين كروبي تاكيد كرد: بايد كاري كرد كه مردم نسبت به عملكرد مسئولان بي اعتماد نشوند. اگر فضاي بي اعتمادي در مردم ايجادشود، ديگر همه چيز در كشور قابل طرح است و امكان قبول هر مطلب دروغي ازسوي مردم  وجود خواهد داشت.  وي اضافه كرد: ما بايد مثل حضرت امام خميني(ره)با مردم  يك رنگ باشيم و اگر اشتباهي مرتكب شديم آن را با آنها صادقانه در ميان بگذاريم.  دبير مجمع روحانيون مبارز اظهارداشت: اعتماد مردم براي  ما و انقلاباسلامي يك سرمايه بزرگ است كه اگر مخدوش شود،  مي تواند انقلاب اسلامي را ازدرون مورد تهديد قرار دهد،  بنابراين همه بايد به نحوي عمل كنيم كه اين اعتماد مردم  نسبت به اظهارات و اقدامات مسئولين باقي بماند.  آقاي كروبي در بخش ديگري از سخنان خود با اشاره به  نزديكي انتخابات دوره ششم مجلس شوراي اسلامي گفت: اين  انتخابات، انتخابات مهمي است كه درپيش داريم و بايد تمام  تلاش خودمان را به كار بگيريم كه يك انتخابات صددرصدآزاد،  سالم و مردمي برگزار شود.  وي افزود: با توجه به اهميت انتخابات مجلس ششم توصيه من  به شما نيروهاي حماسه ساز دوم خرداد اين است كه وحدت خود را حفظ كنيد و اختلافات جزيي راكنار بگذاريد و سعي كنيد در معرفي نامزدها با هم به تفاهم برسيد.  در ابتداي اين ديدار محمد رضاراه چمني، الياس  حضرتي و قربانعلي قندهاري سه تن از اعضاي هيات رئيسه حزب همبستگي ايران اسلامي توضيحاتي را درباره نحوه شكل گيري،  اهداف، ويژگي ها، عملكرد يكساله، سياستها و برنامه هاي  آينده اين حزبارائه دادند. 
