 گروه سياسي: بلند اجويت نخست وزير تركيه بعدازظهر ديروز درگفت وگو با خبرنگاران از بروز علائم مثبت و روشن در حل  بحران ميان ايران و تركيه خبرداد.  وي گفت: هم اكنون نشانه هاي مثبتي درحل تنش ميان ايران و تركيه آغازشده و وي اميدوار است بزودي با حسن نيت دو طرف  سوءتفاهمات پيش آمده در روابط دوكشور به طور كامل برطرف  شود.  به گفته نخست وزير تركيه هيات هاي كارشناسي دو طرف در بررسي مواردمورد اختلاف به نتايج خوبي رسيده اند اما وي  درحال حاضر نمي تواند به جزئيات اين موفقيت ها بپردازد.  نخست وزير تركيه درمورد موضع گيري اخير خود درارتباط با ناآرامي هاي ايران گفت: اظهارات من در اين ارتباط ناشي  از نوعي نگراني از مناسبات دو كشور بوده است.  اجويت درپاسخ به پرسشي در مورد سخنان آقاي رفسنجاني در انتقاد از موضع گيري وي گفت: دراين مورد علاقه اي ندارم  به مشاجرات لفظي وارد شوم نمي خواهم به اين سئوال پاسخ  دهم.  نيروهاي هوايي و زميني تركيه هفته گذشته دست كم دوبار به  مناطق مرزي ايران حمله كردند. اين حملات روابط دو كشور را قدري متشنج كرد اما خويشتنداري طرفين، بحران را مهار كرد. 
