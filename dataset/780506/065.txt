 تبريز- خبرگزاري جمهوري اسلامي: يادواره بزرگداشت 1200 شهيد منطقه ارسباران ديروز با پيام رئيس مجمع تشخيص  مصلحت نظام در شهرستان اهر در آذربايجان شرقي آغاز به كاركرد.  درپيام آيت الله هاشمي رفسنجاني به اين يادواره آمده  است: وصف دلاوريهاو پايمرديهاي دليرمردان و حماسه سازان  نيروهاي مسلح و بسيج مردمي طي هشت سال جنگ تحميل شده  توسط استكبار جهاني عليه ملتي فرهيخته كه تنها جرمش احياي اسلام واقعي، استقلال خواهي و نرفتن زير بار زر و زور دنياپرستان بود با هيچ زبان و بياني قابل شرح و توصيف نيست. در ادامه اين پيام آمده است: هويت مكتبي  تجربه دفاع مقدس كه مظهرآرمانهاي اسلامي و انقلاب ماست  ظرفيتي عظيم براي تامين نيازهاي امروز وفرداي ما دارد.  در پيام رئيس مجمع تشخيص مصلحت نظام آمده است: برگزاري  نخستين يادواره 1200 شهيد عزيز منطقه ارسباران، فرصت  مناسبي است تا با الگوگرفتن از راه روشن و هدايتگر شهيدان و ايثارگران و صبر و استقامت خانواده معظم آنان،  با حفظ آمادگي و هوشياري انقلابي براي تامين منافع و تحكيم امنيت ملي و حضور فعال در عرصه هاي معنوي، فرهنگي  و اجتماعي كوشا باشيد.  يادواره بزرگداشت 1200 شهيد منطقه ارسباران به مدت دو روز در اهر ادامه خواهد داشت. منطقه ارسباران مناطق  شمالي آذربايجان شرقي يعني شهرستانهاي اهر وكليبر را شامل مي شود. 
