 گروه سياسي: هيات وزيران صبح ديروز به صورت فوق العاده  تشكيل جلسه داد. در اين جلسه وضعيت تاسف باري كه در اثر جاري شدن سيل در استان مازندران به وجود آمده است  بررسي شد و وزير كشور ميزان خسارات جاني و مالي به  بارآمده و اقدامات امدادي انجام شده و در حال انجام را به اطلاع دولت رساند.  هيات دولت ضمن تسليت به كليه هموطنان و اظهار همدردي با بازماندگان اين حادثه جانگداز از كليه دستگاههاي اجرايي  خواست تا با تمام امكانات همكاري لازم را با وزارت كشور جهت تداوم امداد رساني و ترميم خسارتهاي به بار آمده به  عمل آورند.  هيات دولت همچنين با تشكر از اقدامات ستاد حوادث  غيرمترقبه وزارت كشور و كليه واحدهاي امدادي لشكري و كشوري و مردمي كه به كمك خسارت ديدگان شتافته اند، اظهار اميدواري كرد كار بازسازي نقاط آسيب ديده وجبران خسارات  مالي با سرعت قابل قبولي انجام پذيرد.  در جلسه ديروز دولت همچنين بررسي لايحه برنامه سوم  توسعه كشور ادامه يافت و بخش مربوط به برنامه هاي عمران  شهري به تصويب رسيد. 
