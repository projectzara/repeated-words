   آنطور كه مشهود است متاسفانه بي تفاوتي همچون يك بيماري  مسري برجان آثار تاريخي و ابنيه باستاني رخنه كرده و با گذشت هرچه بيشتر زمان اين آثار سير اضمحلال و قهقرايي را طي مي كنند و با اينحال كمترين توجه نسبت به اين مسئله  از طرف مسئولان و دست اندركاران صورت مي پذيرد.  ... نوروز امسال به روال سالهاي گذشته سفري به شيراز داشتيم و برحسب معمول سري هم به آثار باستاني فارس زديم  و خبري هم از تخت جمشيد گرفتيم كه هنوز آرام پشت به  تپه ها و رو به سوي دشت بزرگ مرودشت آرميده است.  در ديدار از آنجا چيزي كه در وهله اول توجهم را جلب كرد قيمت بالاي بليط ورودي و پاركينگ ماشين بود كه همه را به  تعجب وا مي داشت اما تاسف و تعجب من از اين بود كه با وجودي كه در پنجمين ديدارم از اين اثر ارزنده هنوز پرصلابت و باشكوه به نظر مي رسيد ولي به طرز غريبي از بي توجهي و اهمال كاري ما انسان ها سخن مي گفت. وقتي در آن دقيق مي شوي به نظر مي آيد كه شلاق طبيعت تن رنجورش  را ريش ريش كرده و ما آدميان نيز نه تنها مرهمي بر زخمها و دردهايش نبوده ايم بلكه با بي توجهي ما اين بنا رو به  ويراني و انحطاط گذاشته است.  وقتي كه ستونهاي فرو ريخته را ديدم كه هر سال از تعداد آنها كم مي شود، نقش ها و اثرهايي كه بزودي با سطح شن ها يكي مي شوند و.. همه از بيداد ما انسانها كه حق اين  آثار را به جا نمي آوريم، حكايت دارد!  هنگامي كه درآمد بالايي كه از طريق فروش بليط ورودي،  پاركينگ ماشين، سرويس هاي بهداشتي يا واقعا" غير بهداشتي؟ ! بدست مي آيد فكر كردم، با خود انديشيدم اي كاش درآمدش  صرف بازسازي و نگهداري خودش مي شد. آيا به اين فكر كرده ايم كه واقعا" يك توريست خارجي از وضع بد امكانات  رفاهي و بهداشتي كه در حد صفر مي باشد و از اينكه براي  تهيه آب آشاميدني دردسر فراواني را بايد تحمل كند، در خاطراتش از سفرش به ايران و تخت جمشيد چه خواهد نوشت؟ بديهي ترين موردي كه در ديدار از آثار باستاني و تاريخي  لازم به نظر مي رسد وجود راهنماهاي مجرب و كارشناس در جهت معرفي و شناساندن اين آثار به بازديد كنندگان است.  اما در تخت جمشيد تعداد كم راهنماهاي بومي آنهم آماتور كه فقط حرفهاي تكراري و غير مستند براي گفتن دارند سيل  مشتاقان را كه تشنه دريافت اطلاعات در اين زمينه بودند بي بهره و نصيب مي گذاشت.  .. جاي تعجب است كه چرا مسئولان به فكر ايجاد مراكز تفريحي و فرهنگي به عنوان فعاليت هاي جنبي در اين منطقه  توريستي نيستند چه خوب بود در محوطه داخلي تخت جمشيد يا خارج آن سينماي تابستاني ساخته مي شد و در آن براي اوقات  فراغت بازديد كنندگان و براي آشنايي بيشتر آنها،  فيلم هاي مستند در ارتباط با تخت جمشيد و ديگر آثار باستاني فارس و ايران نمايش مي دادند. چرا يك فضاي سبز و بوستاني جهت استراحت و تفريح خانواده ها و مسافران در نظر گرفته نشده تا آنها بعد از ديدار از اين اثر باستاني  در يك فضاي بزرگ ساعتي را در پارك به استراحت بپردازند؟ .. اگر كمي واقع بين باشيم و حساسيت هاي نابه جا را كنار بگذاريم و از گناه افرادي كه اين آثار را از خود به  جاي گذاشته اند بگذريم متوجه مي شويم كه اين آثار شناسنامه تاريخ كهن ما ايرانيان است و نمي توانيم من باب اينكه اينها از آثار ظلم و بيداد است به حال خود رهايشان  كنيم اگر اين آثار را با افراد و انديشه هايي كه آنها را بنا كرده در كنار هم قرار مي داديم بايد كه حكمرانان  مصري" اهرام ثلاثه "را كه نماد بت پرستي و شرك است ويران  كنند تا جور و ستم و بت پرستي و شرك فرعونيان را از خاطره ها بزدايد! ولي همين آثار سالانه ميليونها دلار براي كشور مصر از طريق توريست هاي خارجي ارز به همراه  دارد.  متاسفانه اين تراژدي تنها براي تخت جمشيد نيست، بلكه  همانطور كه نقل شد اين يك بيماري است كه در سطح  گسترده اي ريشه دوانيده و بايد براي آن چاره اي انديشيد.  در همين استان فارس آن قدر آثار تاريخي و باستاني وجود دارد كه تقريبا" اكثر آنها به طرز اسفباري در آينده نه  چندان دور ويران خواهند شد و از بين مي روند. غار شاپور،  بيشاپور، كاخ اردشير، آتشكده فرنبغ و... همه در گوشه و كنار استان فارس و ساير آثار تاريخي و باستاني در اقصي  نقاط كشور، غريب و تنها تن به خاك سائيده اند و جبر طبيعت و زمان را پذيرفته اند كه فناپذير و نابود شدني  است.  اميد است با ديد واقع بينانه تري به اين نمادهاي تمدن  ديرين خودمان نظر بيفكنيم و آنها را بهتر به جهان و حداقل مردم خودمان معرفي نمائيم.  حسين اصغرنژاد- همدان 
