   گروه ورزشي: شانزده روز ديگرمسابقه هاي فوتبال دسته اول  جام آزادگان آغاز مي شود اما هنوز پرونده نقل و انتقالات  فوتبال بسته نشده و مسئله انتقال احمد موءمن زاده، فرهاد مجيدي، ستار همداني و حميد استيلي در راس اين نقل و انتقالات قرار دارد.  اصرار احمد موءمن زاده گويا نتيجه داده و او در آينده  نزديك به استقلال خواهد پيوست. مذاكرات دو تيم استقلال و سپاهان مثبت بوده و موءمن زاده در فصل جديد آبي پوش خواهد شد.  اما وضعيت فرهاد مجيدي و ستار همداني هنوز مبهم است.  اميرحسين فتحي مدير تيم بهمن در گفتگويي اعلام داشت. تيم  بهمن هيچ بازيكني را به زور نگه نمي دارد و هيچ بازيكني  را هم با هياهو و جنجال به خدمت نمي گيرد. ستار همداني  با تيم بهمن تا سال 80 قرارداد دارد و از طريق اين  باشگاه به زودي راهي هلند مي شود اما اگر استقلال خواهان  وي است ما به طور مستقيم با رئيس اين باشگاه يعني شخص  علي آقامحمدي مذاكره خواهيم كرد به نظر ما بقيه مسئولين  اين تيم در سطحي نيستند كه با آنها مذاكره كنيم و اين  صحبتها بدون حضور آقاي علي آقا محمدي نتيجه اي نخواهد داشت.  وي افزود: فرهاد مجيدي هم طبق توافقنامه سال گذشته دو باشگاه مي بايست در فصل جاري به بهمن باز گردد اما يكي  از مسئولين استقلال حتي به امضاي خود هم پايبند نيست.  مدير بهمن گفت: استقلال تيم بزرگي است و نماينده كشورمان  در جام حذفي باشگاههاي آسياست و ما براي تقويت اين تيم  حاضر به همه گونه همكاري هستيم و اميدوارم در جلسه مشترك  با آقاي محمدي به نقاط مشتركي برسيم.  وي در پايان گفت: استيلي نيز طبق اطلاعيه فدراسيون  فوتبال بازيكن بهمن است اما اين بازيكن را هم مثل نفرات  ياد شده حاضريم به باشگاه مورد علاقه اش تحويل دهيم. ما مطمئنيم در ارتباط با اين بازيكن با امير عابديني هيچ  مشكلي نخواهيم داشت. 
