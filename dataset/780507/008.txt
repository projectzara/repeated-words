 در گفت وگوي معاون آموزشي وزير بهداشت، درمان و آموزش  پزشكي با خبرنگار همشهري اعلام شد گروه علمي فرهنگي: برنامه هاي جديد آموزشي وزارت بهداشت،  درمان و آموزش پزشكي در زمينه تغيير ضوابط پذيرش دانشجو در مقاطع تحصيلات تكميلي، تدوين كتب و درسنامه هاي پزشكي  در داخل، ايجاد رشته هاي تخصصي اورژانس پزشكي و طب تكميلي و نيز راه اندازي مركز اطلاعات بهداشتي - درماني در كشور اعلام شد.  دكتر عبدالله بهرامي معاون آموزشي وزارت بهداشت، درمان و آموزش پزشكي ديروز در حاشيه برگزاري نهمين اجلاس آكادمي  اسلامي علوم در گفت وگويي اختصاصي با خبرنگار همشهري  مهم ترين برنامه هاي آموزشي دانشگاههاي علوم پزشكي كشور را تشريح كرد و گفت: برقراري ارتباطات علمي - تخصصي با مجامع بين المللي و كشورهاي خارجي يكي از مهم ترين  سياستهاي وزارتخانه است، كه با اجراي برنامه هايي مثل  تبادل استاد و دانشجو، اعزام پزشك به خارج و احياي طب سنتي و طب مكمل(رشته هايي مانند طب سوزني، درمان طبيعي  و...)اعمال مي شود.  وي با اشاره به مزاياي به كارگيري طب سنتي و طب مكمل و لزوم احياي آنها در داخل كشور گفت: در حال حاضر در حال  تدوين برنامه هاي جديد آموزشي براي طب مكمل هستيم و قصد داريم كه در اين زمينه تسهيلاتي براي اعطاي بورس تحصيلي  خارج از كشور براي پزشكان عمومي فراهم كنيم.  دكتر بهرامي بازنگري در برنامه هاي درسي و تخصصي پزشكي  را از جمله ديگر برنامه هاي وزارت بهداشت، درمان و آموزش  پزشكي دانست و گفت: شوراي عالي برنامه ريزي گروه پزشكي  (كه اخيرا" مجوز فعاليت گرفته)ظرف يكي، دو ماه آينده  تشكيل خواهد شد كه بازنگري در برنامه هاي درسي موجود و مطابقت آنها با نيازهاي فعلي كشور در راس برنامه هاي آن  خواهد بود.  وي گفت: تغيير ضوابط پذيرش دانشجو در مقاطع تحصيلات  تكميلي رشته هاي پزشكي يكي ديگر از برنامه هاي اصلي  وزارت بهداشت است، كه طي آن فارغ التحصيلان همه رشته ها (به استثناي علوم انساني)مي توانند بدون محدوديت(از نظر نوع رشته)در آزمون ورودي مقاطع بالاتر رشته هاي  پزشكي، دندانپزشكي و داروسازي شركت كنند و در صورت قبولي  ادامه تحصيل دهند.  دكتر بهرامي از تدوين كتب آموزشي و درسنامه هاي پزشكي در كشور، ايجاد رشته هاي اقتصادي - پزشكي، طب سالمندان و رشته هاي تخصصي اورژانس براي نخستين بار در كشور به  عنوان ديگر برنامه هاي جديد وزارت بهداشت ياد كرد و گفت:  به منظور دستيابي به اطلاعات دقيق و جديد بهداشتي -  درماني، در حال راه اندازي نخستين سيستم اطلاع رساني  بهداشتي- درماني در كشور هستيم.  وي مدت زمان لازم براي ايجاد سيستم مزبور را حدود 5 سال  ذكر كرد و افزود: با ايجاد اين سيستم اطلاع رساني 500 بيمارستان موجود در كشور به يكديگر مرتبط مي شوند و بخشي  از اطلاعات آنها نيز روي اينترنت قرار مي گيرد. 
