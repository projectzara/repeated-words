 نگاهي به كتابهاي خطي و غيرخطي تركي آذربايجان در كتابخانه آستان قدس رضوي     " كتابخانه آستان قدس رضوي "در صحن موزه بارگاه حضرت امام  رضا(ع)واقع شده و اخيرا" تغييرات گسترده و وسيعي را چه  از لحاظ ساختماني و چه از لحاظ فني و اصول اطلاع رساني،  با موفقيت پشت سر گذاشته است. اين كتابخانه، يكي از باارزش ترين و بزرگترين كتابخانه هاي كشور به شمار مي رود و روزانه، دهها دانشجو و دانشور مشتاق علم و معرفت، با مراجعه به كتابخانه وگذران لحظاتي از عمر خود در ميان انبوهي از كتابهاي بي شمار، خوشه اي از خرمن  خوشبوي اين كتابخانه را براي بالندگي خود به ارمغان  مي برند كتابخانه در ساختار قديمي خود، از سه بخش تشكيل  مي شد. بخش نخست، در طبقه پايين است كه در آنجا، كتابهايي  را كه براي مطالعه عموم در نظر گرفته شده است، به همراه  تعداد اندك كتابهايي كه بدون مخزن ويژه براي مطالعه  اختصاص يافته، مي توان يافت. مطبوعات قديم و معاصر را نيز مي توان در همين مكان جستجو كرد طبقات بالا، به  خزينه اصلي كتابخانه و نيز مكان كتابهاي چاپي اختصاص  دارد و با تمهيدات ويژه اي، كتابها در اختيار متقاضيان  قرار داده مي شود.  يكي از معتبرترين و ارزشمندترين بخشهاي كتابخانه آستان  قدس رضوي، بخش نسخه هاي خطي است. اين بخش، پيش از اين،  به عنوان يك واحد فرعي، دور از كتابخانه و در درون موزه  حضرت رضا(ع)واقع شده بود كه در تغييرات جديد، در درون  مجموعه معظم كتابخانه آستان قدس رضوي، بخش قابل توجهي  نيز به نسخه هاي خطي اختصاص يافته است. در اين بخش، بيش  از دهها هزار نسخه خطي و نمونه هاي چاپ شده ويا منحصر به  فرد نگهداري مي شود و بدون اغراق مي توان گفت تمامي ملل  مشرق زمين و نيز ميراث كلاسيك و ادبي - فرهنگي تمامي  مردماني كه دراين كشورها زندگي مي كنند، در اين بخش، سهم  شايسته اي دارد و در اين ميان، آثاري هم كه به زبان تركي  آذربايجاني نوشته و يا سروده شده اند، كم به چشم  نمي خورند. در اين بخش، به دهها جنگ، سفينه، ديوان،  مجموعه اشعار و نوشته هاي قابل توجهي برمي خوريم كه به  زبان تركي آذربايجاني فراهم آمده اند و ديوان شعري  معروفي همچون نثارگرمرودي، نثار تبريزي، هيدجي، نسيمي و دهها شاعر سرآمد ادبيات تركي ايران، از آن جمله اند.  بسياري از اين دواوين، هنوز به طور كامل و با شيوه هاي  نسخه شناسي امروزي به چاپ نرسيده اند و همچنان در اين  گنجينه ارزشمند، نهفته مانده اند.  در بخش كتابهاي چاپي نيز، آثار فراواني به تركي  آذربايجاني وجود دارند كه عمده آنها به شيوه چاپ سنگي و تعدادي نيز با روشهاي جديدتر به چاپ رسيده اند. كتابهايي  كه با چاپ سنگي منتشر شده اند به دليل تيراژ محدودي كه  در زمان انتشار داشته اند، هم ارز و برابر با ارزش معنوي  نسخه هاي خطي بوده و همچون همين نسخه هاي خطي،  چشم انتظار محققان ادبدان براي ارائه و تدوين علمي و تدقيق شده به بازار نشر هستند.  اكثريت كتابهاي خطي و چاپ تركي آذربايجاني كتابخانه  آستان قدس رضوي، توسط فردي به نام "ميرزاي ناظر" به  كتابخانه وقف شده است. از زندگي خصوصي و حيات اجتماعي -  ادبي اين شخص ادبپرور و ادبدوست، معلومات جامع و مناسبي در دسترس نيست. ولي منابع نه چندان پرارزش، از صاحب ديوان بودن او خبر داده اند. در هر صورت، اين فرد،  لااقل تا سال 1307 هجري شمسي زنده بوده است. چون در شهريور ماه 1307، كتاب ديوان محمد فضولي، شاعر سترگ ترك،  فارس و عرب گوي عالم شرق را كه در 1266 قمري به شيوه چاپ  سنگي به چاپ رسيده، به كتابخانه آستان قدس رضوي، وقف  كرده است. برانديشمندان محترم و نيز متوليان كتابخانه  آستان قدس است كه با مراجعه به وقف نامه اين كتب- اگر وقف نامه داشته باشند- در حد امكان، پرده از زندگي  " ميرزاي ناظر" بر گيرند و در صورت صاحب ديوان بودن، آثار وي را به طور كامل به جامعه فرهنگ و ادب معرفي كنند.  به جهت اهميت وجود اين كتابها در كتابخانه حضرت رضا(ع)و ضرورت راهيابي آن ها به ميان مردم، در اين نوشتار كوتاه،  مشخصات بعضي از ديوان هاي چاپي نگهداري شده در اين  كتابخانه را ارائه مي دهيم. در زير، ابتدا شماره عمومي  كتاب، سپس نام ديوان و زبان آن و سپس شيوه و سال چاپ را ذكر كرده ايم:  8889- بايرامخان بدخشي، ديوان بايرامخان، سربي، كلكته  1910 ميلادي، فارسي - آذربايجاني.  34355- مصطفي مصطفوي، ديوان چهارده معصوم(ع)سربي، ايران،  1336 قمري ; فارسي - آذربايجاني.  13408- ميرزارضا راثي، ديوان راثي، چاپ سنگي، نستعليق  (سال چاپ معلوم نيست)، آذربايجاني.  7221- حاجي ميرزا ابوالحسن راجي تبريزي، ديوان راجي، چاپ  سنگي، نستعليق(سال چاپ معلوم نيست)آذربايجاني - فارسي.  40300- ديوان شاه اسماعيل ختايي(صفوي)، سربي، باكو،  1966 ميلادي، 733 صفحه، آذربايجاني.  24494- كريم آقا صافي، ديوان صافي، جلد اول، چاپ سنگي،  تبريز، 1336، آذربايجاني.  7984- محمد حسين مقام صحاف، ديوان صحاف، جلد اول، چاپ  سنگي، نستعليق، تبريز، 1360 قمري، آذربايجاني.  23678- حاجي رضا صراف تبريزي، ديوان صراف، افست، تهران،  1325، آذربايجاني.  4652- محمدبن سليمان فضولي - ديوان فضولي، چاپ سنگي،  نستعليق، تبريز، 1366 قمري، آذربايجاني.  46717- ميرزا علي لعلي، ديوان لعلي، 252 صفحه(سال چاپ  معلوم نيست)، فارسي - آذربايجاني.  7771- ميرزاعلي لعلي، ديوان لعلي، چاپ سنگي، نستعليق،  تبريز(سال چاپ معلوم نيست)، فارسي - آذربايجاني.  27329- ميريوسف نجمي تبريزي، ديوان نجم الاثار، جلد اول،  گراور، نستعليق، تبريز، 1339، آذربايجاني.  4659- احمد افندي، ديوان نديم، سربي، استانبول، 1340 قمري، تركي عثماني.  8941- عثمان نورس، ديوان نورس، سربي، استانبول، 1290 قمري، تركي استانبولي(عثماني)و فارسي.  30387- ميرزاآقا ولادي وافي، ديوان وافي، جلد اول، افست،  نستعليق، تهران، 1340، تركي آذربايجاني.  حاج ملا محمدهيدجي - ديوان هيدجي، سربي، تبريز(سال چاپ  معلوم نيست)، فارسي، تركي آذربايجاني. 
