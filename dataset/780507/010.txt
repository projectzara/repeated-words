 اشاره; در تاريخ ادبيات و فرهنگ معاصر، چهره هايي كه از خود آثاري شاخص به يادگار گذاشته اند بسيار اندكند،  علامه دهخدا كه لغت نامه را بنا نهاد و علامه معين از جمله اين گروهند. لذا بر مسئولان و نيز متوليان فرهنگي  است كه حرمت و احترام اين گروه از افراد را پاس دارند و اگر مددي نمي رسانند، حداقل خار راه نباشند.  اين اشاره كوتاه را نگاشتيم تا به برخوردي كه يكي از انتشارات با يكي از اين گروه از نخبگان فرهنگي كشور داشت،  نگاهي بيفكنيم.  ماجرا از آنجا آغاز شد كه استاد منوچهر آريانپور كاشاني  كه از جمله فرهنگ شناسان بنام و از معدود بازماندگان نسل  نخست از موءلفان فرهنگ انگليسي، فارسي است و حاصل كار ايشان و پدر مرحومشان 30 سال قبل در پنج مجلد از سوي  انتشارات اميركبير به چاپ رسيده بود، از مسئولان فعلي  انتشارات اميركبير خواست تا فرصت چاپ و ويرايش تازه اي  از فرهنگ انگليسي - فارسي را به وي بدهند- امري كه هر ناشري بايد از آن استقبال كند، چرا كه در عرف معمول،  فرهنگهاي دوزبانه، هر دو تا سه سال يك بار بايد ويرايش  تازه اي شده و اصطلاحات و عبارات تازه بر آن افزوده شود-  اما مسئولان اين موءسسه كه در باد خوش ناشي از استقبال  مردم از كتابهاي ويرايش نشده خوابيده بودند و رقيبي جدي  را نيز در بازار نمي ديدند، نه تنها از اين پيشنهاد فرهنگي و انسان دوستانه استقبال نكردند و آن را برنتابيدند بلكه نسبت به آن با بي اعتنايي نيز برخورد كردند. نتيجه اين برخورد آن شد كه استاد به ناشر ديگري -  انتشارات جهان رايانه - مراجعه كرده و پيشنهاد انتشار يك  فرهنگ 6 جلدي را مي دهد كه با استقبال آن ناشر روبه رو مي شود و در نهايت پس از 7 سال تلاش شبانه روزي،  اين فرهنگ در سال جاري به چاپ مي رسد. اما ماجراي اصلي  از همين زمان آغاز مي شود و ناشر اولي به دادگاه شكايت  برده و از ناشر دومي و استاد آريانپور شاكي مي شود. اين  حركت ما را به ياد جمله معروف دكتر شريعتي مي اندازد كه  در كتاب هبوط خويش آورده بودند كه "در جامعه گروهها و افراد بيكار و بي ابتكاري وجود دارند كه نه تنها خود كاري انجام نمي دهند و ثمري ندارند، بلكه از كار كردن  ديگران نيز ناراحت مي شوند و به عذاب و الم مي افتند"  (نقل به مضمون)خوشبختانه دادگاه در نهايت، اعتراض و شكايت موءسسه اميركبير را وارد ندانست. اما گذشته از راي  دادگاه، بايد از دست اندركاران اين موءسسه پرسيد كه چند تن مانند استاد آريانپور در كشور وجود دارند كه بايد چنين مورد بي حرمتي و قدرناشناسي قرار بگيرند؟ با اين  توضيح به سراغ كتابهاي اين هفته مي رويم.  * مجلد ديگري از" كتاب كوچه "احمد شاملو شامل  ضربالمثلها، متل ها، سخنان عاميانه و امثله كه با حروف  پ شروع مي شود، در 800 صفحه چاپ شده است.  اين اثر را انتشارات مازيار براي نخستين باربه چاپ  رسانده و قرار است چاپ دوم حروف الف(بخش دوم)را نيز در هفته آينده روانه بازار سازد انتشارات مازيار به همراه  انتشارات معين، كتاب" بيل گيتس "را با ترجمه حسن نعمتي  روانه بازار مي سازد. اين اثر داستان صاحب ماكرو سافت  است و در زمينه مديريت و تاريخ نرم افزار و سخت افزار و رقابت بين كمپاني ها، اطلاعات جالبي را در قالب داستان،  در اختيار خواننده مي گذارد.  * پس از قريب 14 سال كار مداوم، آخرين جلد از اثر شاخص  مارسل پروست(رمان در جستجوي زمان از دست رفته)با عنوان  " زمان بازيافته "از سوي نشر مركز و با ترجمه مهدي سحابي  منتشر مي شود. اين اثر به همراه "جامعه مدني ايراني "اثر مجيد محمدي و رمان بلند" كولي كنار آتش "اثر منيرو رواني پور سه كتابي هستند كه در هفته آتي از سوي نشر مركز روانه بازار مي شوند.  * انتشارات هرمس، از مجموعه كتابهاي كارآگاه "دره وحشت " اثر سرآرتور كانن دويل(نويسنده ماجراهاي شرلوك هلمز)را با ترجمه مژده دقيقي و عارفي از الجزاير اثر مارتين  لينگز را با ترجمه دكتر نصرالله پورجوادي روانه بازار نشر مي سازد.  " تاريخ تفتيش عقايد" عنوان كتابي است كه در آن، تمامي  ماجراهاي منجر به ظهور و سقوط تفتيش عقيده در اروپاي  قرون وسطي آمده است. اين اثر را موءسسه نشر الكترونيكي  جهان رايانه منتشر ساخته است.  * انتشارات توس، به تازگي هفت پيكر نظامي گنجه اي را با تصحيح و مقدمه دكتر بهروز ثروتيان منتشر ساخته است. از نظامي پيش از اين ليلي و مجنون، شرفنامه، خسرو و شيرين  با تصحيح دكتر ثروتيان و از سوي همين ناشر به چاپ رسيده  بود.  * در حوزه ادبيات كهن، استقبال از مثنوي مولوي و ديوان  حافظ، همچنان ادامه دارد و به تازگي نشر ققنوس چاپ  تازه اي از نسخه تصحيح نيكلسن از مثنوي(در سه جلد)و تصحيح قزويني، غني از حافظ را به چاپ رسانده است. اين  ناشر كه چاپ چهارم "خون و نفت "را نيز روانه بازار ساخته  است، به زودي "شاهنامه "اثر گرانسنگ حكيم ابوالقاسم  فردوسي را در دو فرم، 7 جلدي و دو جلدي منتشر مي سازد.  * طرح جامع گردشگري عنوان مجموعه 27 كتاب است كه ايرج  افشار سيستاني محقق و ايران شناس با همكاري نشر هيرمند به انجام مي رساند، از اين مجموعه، تاكنون كتاب شناخت  خراسان منتشر و در آينده نزديك، سه كتاب شناخت استانهاي  يزد، هرمزگان و اصفهان نيز به چاپ مي رسد.  * همزمان با برگزاري نخستين "سمينار نهضت مشروطيت ايران " كه قرار است در هفته آينده و از سوي موءسسه مطالعات تاريخ  معاصر ايران در تهران و تبريز برگزار شود، اين موسسه  نهمين شماره فصلنامه تاريخ معاصر را كه از جمله  فصلنامه هاي محققانه در حوزه تاريخ به شمار مي رود، انتشار داد.  * در نهايت آنكه پس از قريب به 15 سال نخستين جلد از مجموعه 4 جلدي "يادنامه جلال آل احمد" به كوشش علي  دهباشي و از سوي دو انتشاراتي بهديد و شهاب روانه بازار نشر شده است.  سيدابوالحسن مختاباد 
