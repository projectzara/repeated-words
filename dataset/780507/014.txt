 رئيس جديد بنياد مستضعفان وجانبازان برنامه هاي اين نهاد را اعلام كرد گروه اقتصادي: بنياد مستضعفان و جانبازان انقلاب اسلامي  مصمم است به موازات دريافت امكانات و خدمات از دولت و نهادهاي اجرايي همكاري و همدلي خود با دستگاه هاي اجرايي  را در سطح مطلوب دنبال كند.  محمد فروزنده رئيس جديد بنياد، در مراسم معارفه خود در ساختمان مركزي بنياد مستضعفان و جانبازان انقلاب اسلامي  محور حركت خود براي پيشرفت و تعالي در بنياد را در آينده  بر سه اصل نظم، دقت و سرعت اعلام كرد و گفت: با آمدن به  بنياد اصل را بر اعتماد گذاشته ام و با مجموعه اي كه  اكنون مشغول كار هستند همكاري و همدلي مي كنم مگر آن كه  خلاف آن ثابت شود وي حل مسائل و مشكلات جانبازان را نيازمند همكاري و همدلي همه سازمانها و نهادهاي مرتبط با اين موضوع اعلام كرد و گفت: در پي آن هستيم كه بنياد را خودكفا كنيم، سودآور سازيم و براي آن ارزش افزوده ايجاد كنيم به گزارش خبرنگار همشهري در اين مراسم كه با سخنراني هفت تن از حاضران همراه بود حجت الاسلام  والمسلمين محمدي گلپايگاني رئيس دفتر مقام رهبري طي  سخناني به تشريح خصوصيات اخلاقي محسن رفيق دوست رئيس  پيشين بنياد جانبازان پرداخت و گفت: يكي از نگراني هايي  كه هميشه از سوي رهبر معظم انقلاب مطرح مي شود خلاء ميان  دو نسل گذشته و امروز است و حادثه 18 تير و پس از آن نيز اين موضوع را براي ما كاملا" آشكار كرد كه اغلب افرادي  كه به خيابان ها آمدند و توسط نيروهاي امنيتي و انتظامي  بازداشت شدند زير 20 سال سن داشتند و اين هشداري است به  ما كه براي جوانان چه كرده ايم و اين نكته را يادآوري  مي كند كه نسل گذشته نتوانسته است به درستي مسائل را به  نسل دوم منتقل كند، در چنين شرايطي برخي از تازه به  دوران رسيده ها هرچه دلشان مي خواهد مي گويند و چيزهايي  مي نويسند و اگر هم در اين ميان سوءاستفاده اي صورت  مي گيرد نشات گرفته از بي خبري نسل امروز است.  وي در ادامه با ذكر اين كه همين افتخار براي آقاي  رفيق دوست كفايت مي كند كه راننده امام شود و ايشان را از فرودگاه به بهشت زهرا برد گفت: علاوه بر اين رابطه  ايشان با دفتر هميشه تنگاتنگ و درخور تقدير بوده است  زيرا هر وقتي كمكي از ايشان خواستيم ايشان دريغ نكردند و ما را همراهي كردند و ما به سهم خود از آقاي رفيق دوست  تشكر مي كنيم.  رئيس دفتر مقام رهبري اضافه كرد: وقتي متوجه شديم برنامه  رفتن آقاي فروزنده به وزارت نفت منتفي شده و قرار است به  بنياد بيايد از ته دل خوشحال شديم.  حبيبالله عسكر اولادي از اعضاي هيات امناي بنياد مستضعفان و جانبازان انقلاب اسلامي نيز بيشتر سخنان خود را به مشورت با رهبر انقلاب براي گزينش مديريت جديد بنياد مستضعفان و جانبازان اختصاص داد و گفت: بعد از آنكه با رهبري ديداري داشتم و گفتم اگر مي شود يك دوره  ديگر آقاي رفيق دوست بر سر اين كار بماند رهبري ضمن  رضايت از عملكرد آقاي رفيق دوست فرمودند مصلحت نيست يك  نفر بيش از دو دوره در يك پست باقي بماند و اگر اين كار تكرار شود مسئوليت ها مادام العمر شده و امكان پيشرفت و عرض اندام براي نيروهاي جوان تر از دست مي رود. وي به  نقل از رهبري گفت: رهبري به من گفت آقاي رفيق دوست علاوه  بر همه خوبي ها يك خوبي ديگر داشت كه بنياد را كه داشت  سربار دولت مي شد از اين وضعيت نجات داد.  موحدي ساوجي نماينده مجلس شوراي اسلامي كه به همراه 40 نماينده ديگر در اين مراسم شركت كرده بود ضمن تعريف و تمجيد از بنياد مستضعفان و جانبازان از نحوه تبليغ اين  نهاد انتقاد كرد و گريزي هم به شهرداري تهران زد، آنجا كه گفت: شما ببينيد شهرداري تهران با آن همه اشكال هايي  كه داشت چقدر روي بعد تبليغي كار مي كرد اما شما اين همه  خوبي داريد اما تبليغ درست نمي كنيد.  محسن رفيق دوست رئيس پيشين بنياد مستضعفان و جانبازان  انقلاب اسلامي در ابتداي سخن گفت: آنچه موجب دغدغه فكري  من شده بود و بيش از هميشه نگران بودم اين بود كه آيا مقام عظماي ولايت و مولاي من از من رضايت دارند يا نه.  وي در بخش ديگري از سخنان خود خطاب به جانبازان گفت: اگر نتوانستم بخوبي به شما خدمت كنم مرا حلال كنيد اما بگويم  كه اگر مراجع مربوط كه بايد همكاري مي كردند با ما همراهي داشتند شايد بسياري از مسائل زودتر حل مي شد. در پايان با سرودن اين قطعه شعر از همه خداحافظي كرد.  برگ سبزي است تحفه درويش  چه كند بينوا ندارد بيش  گفت و گوي رفيق دوست  با خبرنگاران  در پايان مراسم معارفه محمد فروزنده، محسن رفيق دوست در جمع خبرنگاران حاضر شد و به پرسش هاي خبرنگاران پاسخ داد.  وي در پاسخ به پرسش خبرنگار ما مبني بر نوع همكاري با دولت در طول دوره مديريت و مشكلات پيش روي خود گفت: ما در طول دوره مديريت خود بهترين نوع همكاري و همدلي با دولت را داشته ايم و سعي مان هم بر اين بوده است كه اغلب كارها با همفكري حل شود. وي پيرامون موانع و مشكلات خود در دوره مديريت گفت: ما براي آن كه بتوانيم خدمات و امكانات مطلوب به جانبازان بدهيم بايد همكاري و همراهي  ارگان هاي ذيربط را با خود مي داشتيم كه به علت برخي  مشكلات و كارشكني ها كارها به خوبي به سامان نرسيد. وي  حجم دارايي هاي بنياد را حدود هزار ميليارد ريال اعلام  كرد و گفت: سود بنياد پيش بيني مي شود در سال 1377 به 75 ميليارد تومان بالغ شود و اين در حالي است كه در سال 76 اين رقم 50 ميليارد تومان بوده است. رفيق دوست پيرامون  پرداخت ماليات به دولت گفت: ما هيچ وقت از پرداخت ماليات  به دولت طفره نرفته ايم و حتي خوش حسابتر از بقيه  بوده ايم، علت آن هم اين است كه ماليات پرداختي سپس به  خود بنياد برمي گشت تا در خدمت به جانبازان استفاده شود. 
