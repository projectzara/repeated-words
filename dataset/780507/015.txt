   گروه اقتصادي: گرچه مسئولان سازمان كشاورزي استان گيلان  از حمايت و مساعدت به كشاورزان سخن مي گويند و معتقدند تسهيلات و امكانات ويژه اي را براي مبارزه با خشكسالي در اختيار كشاورزان قرار داده اند اما كشاورزان ضمن تاييد كمك و مساعدت دولت گلايه هايي نيز دارند.  حسن نظرپور به خبرنگار ما گفت: ما از مسئولان كشاورزي  استان گيلان انتظار داشتيم وقتي ديدند بارندگي در سال  جاري كاهش يافته و ادامه اين روند ممكن است محصول شالي  در استان را با مشكل مواجه كند چرا به ما خبر ندادند كه  محصول ديگر كشت كنيم تا حداقل معيشت خود را از راه توليد محصول ديگري تامين كنيم ما كه از وضعيت آينده خبري  نداريم آنها هستند كه مي توانند با تكيه بر دانسته هاي  خود خيلي از چيزها را پيش بيني كنند.  سالار همدم زاد كشاورز ديگري در حاشيه شهرستان صومعه سرا نيز به خبرنگار ما گفت: برخي از مشكلات ما نداشتن موتور و وسايل پيشرفته است تا در مواقع حساس و بحراني بتوانيم  گليم خود را از معركه بيرون بكشيم ما براي آنكه به طور موقت از مهلكه كم آبي نجات پيدا كنيم فقط نيازمند دو دستگاه تراكتور بوديم تا آب رودخانه مجاور مزرعه را با تانكري كه به آن بكسل مي كنيم به زمين زير كشت بياوريم  اما هر چه كرديم در عمل موفق نشديم كه حتي اين تراكتورها را به صورت قسطي و مشترك با چندين كشاورز بخريم و كار خود را سامان دهيم در نهايت دل به دريا زديم و محصول  شالي خود را به چراگاه دام ها تبديل كرديم تا دست كم از ناحيه پرورش دام به درآمد برسيم و بتوانيم جلو زن و بچه  شرمنده نشويم.  محمد باقر معصومي از كشاورزان حومه شهرستان فومن به  خبرنگار ما گفت: ما نمي دانيم سازمان كشاورزي كه قرار است در مواقع بحراني به كمك ما بيايد چرا اين همه با تاخير اين كار را انجام مي دهد، ما به محض كاهش بارندگي  و كمبود آب به سراغ موتور براي پمپاژ آب رفتيم، موتوري  كه قيمت آن يك ماه پيش از بارندگي 205 هزار تومان بود به  يك باره به 410 هزار تومان يعني دو برابر افزايش قيمت  رسيد و درست زماني كه ما توانايي خريد اين موتور را داشتيم بانك كشاورزي حاضر نشد موتوري را در اختيار ما بگذارد كه با سود بانكي معقول بتوانيم آن را تهيه كنيم،  بانك كشاورزي اكنون موتور پمپاژ را به قيمت 285 هزار تومان به ما واگذار كرده كه با محاسبه سود آن بايد 450 هزار تومان در چندين قسط به بانك كشاورزي پرداخت كنيم و اين رقم بالايي براي يك كشاورز است. 
