 مسكو- خبرگزاري جمهوري اسلامي: در ديدار اسحاق جهانگيري  وزير معادن و فلزات جمهوري اسلامي ايران بانيكلاي  اكسيوننكو معاون اول نخست وزير روسيه توسعه همكاري هاي  دو كشور درزمينه معادن و منابع طبيعي مورد تاكيد قرار گرفت.  در اين ديدار دو طرف عزم راسخ خودرا براي گسترش همكاري  در همه زمينه ها به ويژه صنعت و معدن اعلام كردند.  همكاري و مشاركت دو كشور در طرح هاي صنعتي و معدني از جمله موضوعاتي بود كه درمذاكرات ديروز مورد بررسي قرار گرفت.  اكسيوننكو با اظهار خرسندي از روند روابط دو كشور گفت:  مسكو همواره ارزش خاصي براي روابط خود با ايران قائل است.  وي گفت: روسيه مايل است روابط و همكاري هاي في مابين دو كشور بيش ازپيش توسعه يابد.  معاون اول نخست وزير روسيه مذاكرات اخير اسحاق جهانگيري  را با مقام هاي اين كشور در راستاي توسعه اين روابط دانست و بر ادامه اين گونه تبادل نظرها تاكيد كرد.  وزير معادن و فلزات جمهوري اسلامي نيز با مفيد و سازنده  خواندن اين مذاكرات گفت: روند مناسبي در توسعه روابط دو كشور در زمينه معادن و منابع طبيعي وجود دارد.  به گفته وزير معادن و فلزات، در ادامه تفاهمات دو كشور كه در سفرچندي پيش وزير منابع طبيعي روسيه به تهران حاصل  شد، در مذاكرات مسكو نيز قرار شد كه همكاري هاي ايران و روسيه در زمينه تحقيقات معدني و اكتشافات افزايش يابد. 
