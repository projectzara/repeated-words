 در بخش نخست اين گزارش به نقل از كارشناسان مسايل  اقتصادي، ضرورت ساماندهي نرخ ارز در بازارهاي ايران مورد تاكيد قرار گرفت. واقعيت اين است كه به دليل گستردگي  مناسبات اقتصادي كه با بهره گيري از وسايل نوين ارتباطي  سرعت و شتاب بيشتري گرفته است نوسانات نرخ ارز در هر كجاي جهان اقتصاد كشورهايي را كه به نوعي به ارزهاي  معتبر جهان وابسته مي باشند، تحت الشعاع قرار مي دهد. از ياد نبرده ايم كه سقوط ناگهاني قيمت سهام در بورسهاي  آمريكا و اروپا، شيرازه اقتصاد شكوفاي بخش وسيعي از كشورهاي آسيايي را كه به داشتن اين اقتصاد پرثمر مي باليدند ازهم گسست. به دليل همين حساسيت ها، بايد روابط ارزي در نظام پولي كشورها طوري بنا نهاده شود كه  براثر تحولات ناگهاني، دچار آسيبهاي مهيب و حتي غيرقابل  جبران نشود. در بخش پاياني اين گزارش ادامه بحث را درباره مشكلات ارزي ايران پي گرفته ايم.  تعداد پرشماري از مردم كشورمان كه متقاضي خريد ارزهاي  معتبر نبوده و انتظار مي رود كه هرگز به صفوف خريداران  ارز نپيوندند مي خواهند بدانند كه متقاضيان ارز در كشور چه كساني هستند؟ خريداران ارز پس از خريد آن را براي چه  اموري هزينه مي كنند؟ با مرد ميان سالي كه با نگاهي نگران و صدايي ملتهب با يكي از فروشندگان وارد معامله شده است سر صحبت را باز مي كنيم و از او مي پرسيم كه براي انجام چه كاري ارز خريداري كردي؟ وي با بي حوصلگي مي گويد: لابد براي كاري  لازم دارم. هنگامي كه هدف از پرسش خود را با وي در ميان  مي گذارم، مي گويد: فرزند دانشجويي دارم كه در خارج از كشور تحصيل مي كند. ارز تخصيصي از سوي دولت كفاف  هزينه هاي او را نمي كند. مجبور هستم كه ارز را به صورت  آزاد خريداري و براي وي بفرستم.  يكي ديگر از خريداران ارز مي گويد: براي واردات مواد اوليه نياز به مقداري ارز دارم كه بايد فوري تهيه كنم.  به همين دليل ناچار هستم كه از بازار آزاد خريداري كنم.  با توجه به وضعيت دشواري كه پيش آمده است، قيمت آن براي  من خيلي مهم نيست.  يك زن جوان كه با كودك خردسالش مقداري ارز از يك فروشنده  خريداري كرده است در پاسخ به اين پرسش كه چرا از بازار آزاد ارز خريداري مي كني و اصولا" هزينه ارزي شما چيست،  مي گويد: براي خريد يك نوع داروي ضروري و مورد نياز مجبور هستم كه ارز خريداري كنم و چون خريد ارز از منابع  رسمي دشوار است به ناچار به اين بازار روي آورده ام.  يك مرد جوان كه خود را محمود خوشكام معرفي مي كند مي گويد: كار من خريد و فروش ارز است، با توجه به اينكه  پس از صحبت هاي رئيس كل بانك مركزي قيمت دلار تا حدي  كاهش يافته و انتظار مي رود كه در هفته هاي آتي و دوباره  افزايش قيمت پيدا كند ريال هاي خود را تبديل به دلار مي كنم.  ارز فروشان هم نمي دانند قيمت ارز در بازار آزاد را چه كسي تعيين مي كند اين كه  روزي قيمت هر دلار در بازار سياه 980 تومان و روز ديگر 930 تومان مي شود بر چه پايه اي استوار است آيا دلار فروشان در يك اقدام هماهنگ قيمت ها را تعيين مي كنند يا اينكه بازار و عرضه و تقاضا اين مساله را مشخص مي كند.  دلار فروشان خرده پا هرگز در اين باره توضيح كافي  نمي دهند كه مي تواند ناشي از عدم آگاهي آنها باشد يا اينكه به آنها گفته شده است كه از دادن اطلاعات خودداري  كنند.  يك فروشنده ارز در پاسخ به اين پرسش مي گويد: من اطلاع  كافي ندارم. قيمت هاي هر روز معمولا" با سقف قيمت روز پيش آغاز مي شود. اگر قيمت هر دلار در پايان روز مثلا"  يكشنبه 950 تومان باشد، معاملات صبح با همين قيمت آغاز مي شود و در ساعتهاي بعدي بستگي به امور مختلف دارد. اگر متقاضيان خريد در قيمت هاي پايه در يك روز معين افزايش  پيدا كنند، معمولا" فروشنده ها قيمت هاي بالاتري را تعيين مي كنند.  يك فروشنده ديگر كه خود را يوسف نازك دل معرفي مي كند مي گويد: راستش را بخواهيد، ما خودمان هم نمي دانيم. ولي  به نظر مي رسد كه معاملات عمده ارزي كه معمولا" دور از چشم ها و در محل هاي تقريبا" مخفي انجام مي شود پايه  قيمت ها را تعيين مي كند. وي مي افزايد: البته وضعيت  سياسي كشور هم در تعيين قيمت ارز در بازار آزاد تاثير دارد. اگر به فرض دعواي گروههاي سياسي شديد باشد و فروشندگان احساس ناامني كنند از عرضه ارز خودداري  مي كنند و قيمت ها افزايش مي يابد. اما اگر وضعيت سياسي  كشور آرام باشد، معمولا" قيمت ها كمتر دستخوش تحول  مي شود. البته كسادي و رونق اقتصادي و سياست هاي بانك  مركزي مبني بر اينكه بخواهد نرخ ارز را كنترل كند يا كمي  آزاد بگذارد نيز در تعيين قيمت ارز در بازار آزاد تاثير دارد.  سياسي كاري  دكتر محسن نوربخش رئيس كل بانك مركزي معتقد است: بخشي از افزايش قيمت دلار در هفته هاي گذشته به دليل فضاي سياسي  خاصي بود كه بر كشور حاكم شده بود.  برخي از كارشناسان سياسي و اقتصادي معتقدند، تقاضاي  كاذب براي ارز در مواقعي كه فضاي سياسي كشور نشانه هايي  از غير عادي شدن دارند يك امر طبيعي است. با توجه به  اينكه گروههاي سياسي مخالف رئيس جمهور در بهار امسال  وضعيت سياسي كشور را تا حدي از حالت عادي خارج كردند،  افزايش قيمت دلار تا اندازه اي قابل پيش بيني بود. دامن  زدن به فضاي رواني كه قيمت ارز به صورتي سرسام آور روندي  فزاينده پيدا كرده است و متمركز كردن نگاهها به اين سو از سوي برخي رسانه هاي گروهي كه با سياست هاي توسعه  سياسي آقاي خاتمي موافق نيستند در هفته هاي گذشته امري  ملموس وعيني بود.  يك كارشناس سياسي در اين باره مي گويد: يكي از هفته نامه هاي وابسته به گروه سياسي موسوم به راست،  افزايش نرخ ارز در روزهاي گذشته را دليل ناتواني دولت  دانسته و با پافشاري در اين زمينه خواستار تحول بنيادين  مي شود. اين نگرش به مساله نشان مي دهد كه سهم سياسي  كاري در افزايش قيمت ارز را نبايد ناديده گرفت اگر برخي  از اخبار غيررسمي مبني بر هجوم افراد و نهادهاي وابسته  به برخي گروههاي سياسي مخالف دولت به بازار ارز جدي باشد-  كه به نظر مي رسد تا اندازه اي واقعي بود- اين نظريه كه  بخشي از افزايش قيمت ارز در بازار آزاد ناشي از عمل  سياسي بوده است قوت بيشتري مي گيرد.  كارشناسان اقتصادي بر اين باور هستند كه نوسانات سياسي  در بهار امسال موجب شده است تا صاحبان سرمايه خارجي  تمايل كمتري براي سرمايه گذاري در ايران نشان دهند. عدم  تمايل آنها براي تزريق سرمايه ارزي به تن اقتصاد ايران  با توجه به اينكه اطلاعات مربوط به آن در كمترين زمان  امكان انتشار دارند توانسته است بازار ارز ايران را دچار شوك كند. به نظر مي رسد اگر فضاي سياسي كشور امنيت  بيشتري را براي صاحبان سرمايه فراهم كند، آن بخش از افزايش قيمت ارز كه به دليل جو رواني ايجاد شده است كم  اثر شده و قيمت ها در حدي مطلوب تعيين خواهد شد.  چشم انداز مرتضي گلكار دانشجوي كارشناسي ارشد رشته اقتصاد مي گويد:  اقتصاد ايران بدون مبادله كالا، سرمايه و كار با ديگر كشورهاي جهان نمي تواند زندگي عادي و سالمي داشته باشد،  بنابر اين وجود بازار ارز درايران براي تداوم همكاري  اقتصادي با دنيا يك ضرورت است. براي اينكه بازار ارز در ايران نوسانهاي كم تعدادتر و كم دامنه تر داشته باشد مسئولان ارشد سياسي و اقتصادي كشور بايد به سوي تعيين  بهترين نظام ارزي بروند. تجربه اقتصادي تعداد پرشماري از كشورها نشان داده است كه سياست ارزي مبتني بر تثبيت  انعطاف ناپذير كارآمدي نخواهد داشت. بنابراين لازم است  كه مسئولان كشور سياست ارزي تثبيت غيرقابل انعطاف را رها كرده و سياست ارزي ديگري راجايگزين كنند. به نظر مي رسد كه سياست ارزي شناور مديريت شده نظام ارزي مناسبي براي  عبور از مرحله كنوني باشد. وي توضيح مي دهد: سياست ارزي  شناور مديريت شده به اقتصاد ايران اجازه مي دهد كه با استفاده از سازوكارهاي اقتصادي غيرمتمركز بازار ارزي  انعطاف پذيري را براي ايران فراهم كند.  يك كارشناس اقتصادي معتقد است: قيمت گذاري دولتي و دستوري و اداري در هيچ بازاري و از جمله بازار ارز كارآمدي نداشته است.  وي مي افزايد: نكته بسيار مهمي كه در بازار ارز بايد مورد توجه قرار گيرد مساله توضيح دادن به مردم است.  مسئولان اين بازار بايد در فرصتهاي مناسب براي مردم  توضيح دهند كه نوسان در بازار ارز به صورت واقعي به كدام  عوامل بستگي دارند. آگاه شدن مردم مي تواند بسياري از دشواريها را از سر راه بردارد. مساله سياسي كاري و متهم  كردن دولت به بي كفايتي در بازار ارز بايد از سوي جبهه  دوم خرداد يك مساله جدي تلقي شود و در اين باره مطالعات  لازم انجام و از طريق رسانه ها به مردم اطلاع داده شود.  محمدصادق جنان صفت 
