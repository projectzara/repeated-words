 توقف خودروها و رفت و آمد موتوسيكلت ها در پياده روي  شهرهابه صورت يك رخداد عادي درآمده است     شما نيز به هنگام عبور از پياده رو يك خيابان هنگامي كه  با يك خودرو پارك شده در پياده رو روبه رو مي شويد،  نمي توانيد تاسف و شگفتي خود را از اين تخلف علني پنهان  كنيد. اما راننده اي كه فارغ از برخوردهاي قانوني اين  چنين تاسف و تعجب شما را برمي انگيزد، در وهله نخست به  خود بي حرمتي روا مي دارد و نمايش زشتي از رفتار فردي و روابط اجتماعي را در محله و شهري كه در آن زندگي مي كند ارائه مي دهد. يك كارشناس مسائل اجتماعي به درستي گفته  است كه تخلفات بزرگ هميشه با تخلفات كوچك آغاز مي شود و شكل مي گيرد. يعني اگر با توقف هاي كوتاه و لحظه اي  خودروها در پياده روهاي شهر يا عبور آنها از اين مكان ها برخورد قانوني نشود، به مرور متخلفان با فراغ خاطر،  اتومبيل خود را در پياده رو پارك مي كنند و پي كار خود مي روند. جامعه بر اثر اين قبيل تخلفات آسيب مي بيند و شوق و رغبت عمومي در زمينه رعايت مقررات راهنمايي و رانندگي فروكش مي كند جا دارد از همين امروز با اين  تخلفات برخوردهاي قانوني آغاز شود.  پياده رو در كنار هر خيابان براي رفت و آمد عابران  پياده در نظر گرفته شده است و اين بخشي از حقوق هر عابر پياده است كه بتواند به صورت ايمن و فارغ از هر گونه  مزاحمتي در اين گذرگاهها رفت و آمد كند. اما، در شهرهاي  بزرگ و پرجمعيت، براثر تجاوز خودرو به محدوده و حريم  تردد عابران پياده، اين حقوق در مقياس وسيعي ناديده  گرفته مي شود و شهروندان به كرات شاهد پارك كردن خودرو در پياده روها به مدت طولاني مي باشند رفت و آمد ايمن  پياده ها در كوچه هاي شهر نيز به دليل رفت و آمد و يا پارك شدن خودروها به آساني ميسر نيست.  يكي از كارشناسان ترافيك شهري مي گويد: در بسياري از شهرهاي بزرگ و پرجمعيت جهان براي حفظ حريم و حقوق افراد پياده قوانين غيرقابل انعطافي وضع شده و به اجرا درآمده  است و براي خودروها و يا موتوسيكلت هايي كه خواسته و يا ناخواسته وارد اين حريم شوند، جرايم بسيار سنگيني در نظر گرفته شده است. اما متاسفانه در كشور ما به حقوق عابر پياده چندان توجه نمي شود و به همين علت بعضي از رانندگان خودروها به خود اجازه مي دهند كه حريم و حقوق  عابران پياده را ناديده بگيرند.  وي مي افزايد: سد معبر و تصرف موقت پياده رو توسط برخي  پيشه وران نيز از موارد تجاوز به حريم پياده رو محسوب مي شود، اما رفت و آمد و يا توقف خودروها در پياده روها،  تخلفي است كه آثار و پيامدهاي سوئي به همراه دارد و بايد در تمام شهرهاي كشور به ويژه شهر بزرگ تهران كه اين تخلف  بيشتر به چشم مي خورد، با رانندگان متخلف برخورد قانوني  لازم صورت بگيرد.  با پيام تلفني يكي از خوانندگان همشهري، براي مشاهده يك  تخلف آشكار رانندگان به حريم پيادگان به محله نارمك  تهران مي رويم. در يكي از پياده روهاي اين منطقه، راننده  متخلف كه از پيشه وران خيابان است، آشكارا اتومبيل رنو 21 نمره شخصي خودش را در پياده رو پارك كرده است، شاكي  كه خود از كسبه آن خيابان است، مي گويد: بارها به اين  فرد تذكر داده ايم كه اتومبيل خود را در پياده رو پارك  نكند، اما گوشش بدهكار نيست و با وجود آنكه تلفني مراتب را به راهنمايي و رانندگي نيز اطلاع داده ايم، هنوز نتيجه نگرفته ايم.  سرهنگ م - الف افسر راهنمايي و رانندگي در اين مورد مي گويد: به طور قطع تخلف اين راننده استمرار نداشته است،  وگرنه با وي برخورد قانوني صورت مي گرفت. اما در مجموع  اين مسئله از اخلاق و رفتار فردي شهروندان ناشي مي شود،  يعني هر فردي بايد حقوق همشهريانش را محترم شمرد و از اين قبيل تخلفات زشت بپرهيزد چون در غيراين صورت براي  جلوگيري از اين قبيل تخلفات بايد در كنار هر پياده رو يك  مامور گمارده شود.  اين افسر مي افزايد: طبق مقررات راهنمايي و رانندگي ورود و يا پارك كردن خودروها در پياده روها ممنوع است و مرتكبين اين خلاف به جريمه محكوم مي شوند مردم اگر با مواردي از اين تخلفات روبه رو شدند مي توانند مراتب را به ادارات راهنمايي و رانندگي و يا ماموران گشت اين  اداره اطلاع بدهند تا با متخلفان برخورد قانوني صورت  گيرد.  خانم طاهريان، تكنسين آزمايشگاه مي گويد: ورود موتوسيكلت ها و خودروها به پياده روها، علاوه بر آن كه  تخلف از مقررات و يك عمل ضد قانوني محسوب مي شود، به اين  دليل كه در عابر پياده احساس اضطراب و ناامني را دامن  مي زند قابل پيگيري جدي است. من براي عزيمت به محل كارم  كه در يكي از خيابان هاي مركزي شهر تهران واقع شده است  مجبورم از يك پياده رو كه در جوار نمايشگاه اتومبيل قرار دارد، عبور كنم. بدون استثناء، هر روز اين پياده رو در اشغال يك يا چند خودرو قرار دارد. من و ديگر عابران  پياده مجبوريم براي عبور، وارد خيابان شويم و در واقع  بايد خطر را به جان بخريم. اين صحنه دايم در مقابل ديد ماموران راهنمايي و رانندگي قرار دارد، اما چرا با اين  قبيل تخلفات برخورد قانوني نمي شود، جاي سوءال دارد.  وي مي گويد: عبور ناگهاني موتوسيكلت ها از پياده روها كه  با سرو صدا و خطرآفريني بسيار همراه مي باشد، از موارد رايج ناديده گرفتن حقوق عابران پياده مي باشد كه  متاسفانه اغلب شاهد وقوع آن هستيم.  يك پزشك متخصص بيماري هاي عصبي مي گويد: احساس ناامني در گذرگاههايي كه بايد از ضريب ايمني لازم برخوردار باشند به مرور بر رفتار و خلق و خوي افراد تاثير مي گذارد و آنها را براي پذيرش انواع بيماري ها آماده مي سازد، اين  تنها يك تخلف از مقررات راهنمايي و رانندگي نيست، بلكه  تبعات آن بر رفتار فردي و جمعي شهروندان بسيار ناگوار و جدي است. به همين دليل لازم است مسئولان شهرداري، شوراي  شهر، راهنمايي و رانندگي به شدت با تجاوز خودروها و موتوسيكلت ها چه به صورت تردد و يا توقف در پياده روها برخورد كنند و اجازه دهند در شهرهاي پرترافيك كه به  اندازه كافي سرو صدا براي فرسايش اعصاب شهروندان وجود دارد، حداقل عابران پياده با خيال راحت از اين گذرگاه كه  حق آنهاست عبور كنند.  از راننده يك دستگاه خودرو پيكان كه در پياده رو واقع در حاشيه پل سيدخندان و ورودي پارك آزادگان پارك كرده است  مي پرسيم، چرا مرتكب چنين تخلفي شده است. مي گويد: منزل  من همين جاست. چون در اين حوالي جاي پارك پيدا نمي كردم.  ناچار شده ام در پياده رو ماشينم را پارك كنم ! اين  شهروند عرض پياده رو را به طور كامل بسته است و به همين  دليلي كه بيان كرد، بي اعتنايي خود را نسبت به حقوق  پياده ها نشان مي دهد اما از آن سو بايد كمبود توقفگاه  به خصوص توقفگاههاي چند طبقه در شهر تهران را به صورت يك  مسئله جدي مورد توجه قرار داد. با توجه به افزايش سريع  جمعيت شهر تهران و به تبع آن افزايش شمار خودروها، نبود پاركينگ، براي مردم به صورت يك مشكل جدي درآمده است و هر روز كه مي گذرد، اين مسئله بغرنج تر مي شود. 
