   طالبان در نخستين ساعات صبح ديروز حمله تابستاني خود را از چهار نقطه در طول خطوط مقدم جبهه در شمال شرق كابل  آغاز كرد.  به گزارش خبرگزاريها، نظاميان طالبان از چهار ناحيه مشرف  به دره پنجشير محل استقرار احمد شاه مسعود فرمانده  مخالفان به مواضع ائتلاف شمال حمله كردند. حمله زميني  طالبان در پي گلوله باران هاي سنگين سه شنبه شب انجام  گرفت.  منابع خبري افغان از پيشروي طالبان در شمال شرق كابل در اولين ساعات اين حمله گسترده خبر مي دهند. خبرگزاري  اسلامي افغان اعلام كرد، نيروهاي طالبان شهرهاي "تكاب" و " نجراب" را در استان كاپسيا اشغال كرده و در حال پيشروي  به سوي مركز استان هستند. كاپسيا در نزديكي دره پنجشير قرار دارد.  سخنگوي ائتلاف شمال ديروز ضمن تاييد تصرف نجراب گفت،  مخالفان در حال آماده شدن براي ضد حمله و بازپس گرفتن  اين منطقه هستند. براساس اين گزارش ها، طالبان مناطق  " مكتاب" و" وارساك "را تصرف كرده و جبهه ديگري در منطقه  كوهستاني كوه صافي در استان پروان گشوده اند.  طالبان مي گويند 15 تانك و مقادير زيادي سلاح و مهمات را به غنيمت گرفته اند.  سخنگوي ائتلاف شمال نيز از تلفات سنگين طالبان در اين  حمله خبر داد. پرواز هواپيماهاي صليب سرخ و همچنين  هواپيماهاي حامل كمك هاي غذايي و دارويي به كابل موقتا"  قطع شده است.  در همين حال طالبان ديروز 200 تن از زندانيان نيروهاي  مخالف را آزاد كرد. خبرگزاري اسلامي افغان گزارش داد،  ملامحمد عمر رهبر طالبان دستور آزادي اين زندانيان را صادر كرده است. براساس اين گزارش اين زندانيان در درگيريهاي گذشته، به اسارت درآمده بودند.  دولت اسلامي افغانستان، هفته گذشته، از تحركات تازه  طالبان در مناطق شمالي خبر داد و اعلام كرد اين گروه  براي تهاجم گسترده به پنجشير آماده مي شود.  هدف دولت رباني از اين هشدارها اين بود كه مجامع جهاني،  طالبان را به اتخاذ شيوه هاي مسالمت جويانه در برابر مخالفانش وادار كنند، اما اين هشدار، پاسخي نيافت. 
