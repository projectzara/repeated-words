   ال گور معاون رئيس جمهور آمريكا و سرگئي استپاشين  نخست وزير روسيه با ازسرگيري مذاكرات در مورد پيمان  " استارت 3" و همچنين امضاي قرارداد" سالت 3" موافقت  كردند.  به گزارش خبرگزاري فرانسه، اصل ازسرگيري اين مذاكرات در گفتگوي بيل كلينتون و بوريس يلتسين در حاشيه اجلاس سران  گروه 8 كه ژوئن گذشته در شهر كلن آلمان برگزار شد مورد تاكيد قرار گرفت.  ال گور بعد از ديدار و گفتگو با استپاشين كه براي انجام  يك سفر سه روزه در واشنگتن به سر مي برد در يك كنفرانس  مطبوعاتي مشترك با وي تاكيد كرد، تصويب پيمان "استارت 2"  در پارلمان روسيه كه مربوط به خلع سلاح هسته اي است  پيش شرط ضروري براي انعقاد قرارداد" استارت 3" به شمار مي آيد.  همچنين دو طرف موافقت كردند گفتگو در مورد امضاي قرارداد " سالت 3" در جهت كاهش تسليحات هسته اي آمريكا و روسيه،  ماه آينده آغاز شود.  تحليلگران تسليحاتي معتقدند موافقت روسيه با آغاز گفتگو در مورد قرارداد" سالت 3" در حالي كه هنوز معاهده "سالت  2" در دوماي روسيه تصويب نشده است، عدم توانايي مسكو براي تامين بودجه سنگين نگهداري تجهيزات هسته اي است.  براساس قرارداد" سالت 3" قرار است تعداد كلاهك هاي  هسته اي دو كشور به كمتر از نصف كاهش يابد. 
