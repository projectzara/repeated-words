   " كازين "مي گويد: "با تاسيس مدارس دولتي كه از اوايل قرن  هجدهم در اروپا و امريكا آغاز شد بحث مربوط به برابري  آموزش و نحوه دستيابي به آن از اولويت خاص برخوردار شد.  در يك طرف اين بحثها طبقات با نفوذ گذشته و حاميان آن  قرار داشتند و طرف ديگر بحث را نمايندگان طبقات نوپا و مربيان انسان دوستي تشكيل مي دادند كه از آزاديهاي تازه  بدست آمده طبقات محروم اجتماع حمايت مي كردند. به هر حال  جمع بندي اوليه اين بحثها به ايجاد اين باور انجاميد كه  برابري فرصتهاي آموزشي وقتي امكان پذير است كه درهاي  مدرسه بر خلاف گذشته به روي كليه افراد لازم التعليم باز شده و پرداخت هرگونه وجه بابت ثبت نام حذف شود. اما استخدام معلمان خصوصي و ناتواني برخي از والدين در تامين  اين هزينه ها و نياز به نيروي كار فرزندان سبب پايداري  اين نابرابري شد و در مرحله بعد وقتي براي تامين نيروي  انساني مورد نياز در بخش صنعت و تجارت به افراد شايسته  نيازمند شدند مدافعان برابري آموزشي تداوم چندين سال  آموزش را مطرح نمودند و وقتي لازم شد كه عده اي را براي  ورود به دانشگاه و عده اي را براي بازار كار آماده كنند آينده هر كودك براساس برنامه هاي متفاوت ارائه شده  دانسته فرض مي شد. "(1) بررسيهايي كه توسط سيكستون و" پاتريسيا" در مورد طبقه  اجتماعي دانش آموزان دبيرستانها و دانشجويان انجام گرفته  است نشان داده كه علي رغم كوششهايي كه براي ترغيب كودكان  محروم از آموزش و پرورش براي ورود به دبيرستان و دانشگاه  انجام گرفته است اكثريت دانش آموزان و دانشجويان از خانواده هاي متوسط به بالا بوده اند و نشان داد كه اين  قبيل كودكان از نظر استعداد تحصيلي، توقعات و امكانات  مالي والدين با كودكان محروم از تحصيل تفاوتهاي مشهودي  دارند.(2) به طور كلي در مورد مفهوم برابري فرصتهاي آموزشي سه نوع  برابري را مي توان مطرح كرد:  الف- برابري به معني درونداد مساوي  ب- برابري به معني فرايند مساوي  ج- برابري به معني برونداد مساوي  كه سومين نوع برابري زماني مطرح مي شود كه افراد تحصيل  كرده داراي كيفيات متفاوت مي باشند و بازار كار به دنبال  تحصيل كردگان با كيفيت برتر است.(3) كلمن نتايج تحقيق خود در مدارس دولتي امريكا را در سال  1966 با نام برابري فرصتهاي آموزشي انتشار داد. اين  تحقيق نشان داد كه هيچ يك از خصوصيات مدرسه اثر مثبتي بر پيشرفت درسي دانش آموزان ندارد و تنها ويژگي مورد مطالعه  كه رابطه ثابت و پايداري را با پيشرفت درسي آنها نشان  مي دهد طبقه اجتماعي فرد است. اين تحقيق همچنين به  نابرابريهايي دست يافت كه اگر چه در درون نظام آموزشي  وجود داشت ولي بدون شك از شرايط اجتماعي و اقتصادي  متفاوت خانواده ها ناشي مي شد.(4) دليلي در دست نيست كه نشان دهدآموزش همگاني كه بيشتر بر مبناي تحصيلات و درآمد والدين افراد توزيع مي شود(شيوه  موجود در اكثر جوامع سرمايه داري حاضر)موجب برابري  توزيع درآمد و ثروت هم بشود. افزايش حد متوسط تحصيلات  رسمي مردم بدون تغيير توزيع طبقاتي اين نوع تحصيلات ساخت  كنوني درآمدها را به همين شكل موجود باقي خواهد گذاشت.  چون كودكان ثروتمند دسترسي بيشتري به سطوح تحصيلي بالاتر دارند و ميزان تحصيلات كودكان فقير خيلي كمتر است.(5) اگر منابع ملي در سطح كشور به نحو بسيار نابرابري توزيع  شده باشد برابري فرصتهاي آموزشي سرابي بيش نخواهد بود.  ولي نكته اي كه بسيار مهم بوده و بايد توجه داشت اين است  كه رابطه بين ساخت نظام آموزشي و ساخت اقتصادي اجتماعي  جامعه يك رابطه دوجانبه است.(6) تواناييهاي ذاتي يادگيرندگان به صورتهاي متعددي تحت  تاثير موقعيت اجتماعي - اقتصادي قرار مي گيرند. انواع  سنخهاي شناختي، فرآيندهاي رشد تفكر، خود تصوري، روابط گروهي، روابط معلم و شاگرد، فرصت هاي آفرينندگي و كسب تجارب به طور عميقي تحت تاثير طبقه اجتماعي خاصي هستند كه كودك در آن متولد شده و رشد يافته است.(7) بسياري از كودكاني كه ظاهرا" به مدرسه راه يافته اند عملا" پس از سالهاي اول آموزش و پرورش به علت تكرار پايه  تحصيلي مدرسه را ترك مي كنند. سنن و عادات محلي كاركردن  كودك را تقبيح نمي كند و نقش زن را محدود مي سازد و وضع  را بدتر مي كند. كودكاني هستند كه دير يا زود مجبور مي شوند مدرسه را ترك كنند زيرا پدران و مادران آنها نمي توانند از عهده هزينه هاي تحصيل حتي وقتي كه مدرسه  مجاني است برآيند. اين وضع بيشتر براي كارگران مهاجر و عشاير، اقليتهاي قومي و زباني و پناهندگان و به خصوص  دختران جوامع روستايي قابل مشاهده است. "(8) نابرابري هاي مشاهده شده در بسياري از كشورهاي جهان را به شكل زير مي توان نام برد:  الف- نابرابري هاي آموزش بين دو جنس(زن و مرد).  ب- نابرابري هاي آموزشي بين مناطق.  ج- نابرابري هاي آموزشي بين نواحي روستايي و شهري.  د- نابرابري هاي آموزشي ناشي از شرايط اجتماعي و اقتصادي  خانواده ها.  افزايش يا كاهش اين نابرابري ها به عوامل چندي مربوط است  كه بعضي در درون مدرسه و بعضي در بيرون از آن قرار دارند،  بدين ترتيب هرگونه جمع بندي درباره تاثير آموزش و پرورش  امري است دشوار و قضاوت در اين باره ضرورتا" بايد با توجه به نظام آموزشي كشور خاص و با در نظر گرفتن عوامل  دروني و بيروني موءثر براين نظام باشد. ديگر اينكه آموزش  و پرورش نمي تواند به تنهايي در مقابل نابرابري ها بايستد و آنها را از بين ببرد چرا كه اين نابرابري ها در بيرون از مدرسه و در درون جامعه قرار دارد به عكس اين  نابرابري ها مي توانند وارد نظام آموزشي شوند و آن را به  صورت ابزاري براي صعود و ترقي عده اي خاص درآورند.(9) در اينجا لازم است اشاره كنم كه ايجاد مدارس غير انتفاعي  در نظام آموزشي كشور به خاطر پاسخگويي به نياز عده اي  جهت برخورداري از آموزش بهتر صورت گرفته است كه در نبود اين مدارس نيز اين امكان براي آنها از طريق به كارگيري  معلمان خصوصي ممكن بوده است و از طرفي با توجه به نياز اين بخش به جذب منابع بيشتر، قدمي است در جهت به كارگيري  منابع آزاد شده. از اين طريق براي بالا بردن سطح مدارس  دولتي و ايجاد رقابت و تلاش و كوشش و خلاقيت در بخش  آموزش و پرورش كشور و از طرفي به كارگيري طرحهايي چون  " رافع "و" تخفيف شهريه "امكان بهره مندي طبقات پايين  جامعه را فراهم نموده است و همچون مدارس خصوصي جوامع  سرمايه داري نيست. هر چند اين مكانيسمها كافي نيست و به  خصوص درشهرهاي بزرگ اين مدارس به كنترل و نظارت بيشتر نيازمند است و بايستي مكانيسم هاي دقيق تري جهت كاهش  نابرابري هاي آموزشي همگام با اجراي سياست عدالت اجتماعي  واقتصادي و توزيع برابر درآمدها به كار گرفت و سيماي  نوراني اسلام و عدالت شيعي را به نمايش گذارد.  نتايج يك تحقيق كه برروي نيمي از دانش آموزان مدارس  غيرانتفاعي كشور انجام شده است نشان مي دهد كه 21/46 درصد دانش آموزان اين مدارس را فرزندان كارمندان دولت و 27/23 درصد دانش آموزان را فرزندان كسبه و اصناف تشكيل  داده و 75/12 درصد فرزندان افراد كم درآمد مي باشند و در نهايت نشان داده شده است كه 32/33 درصد اين دانش آموزان  از خانواده هاي مرفه و نسبتا" مرفه و 87/38 درصد از خانواده هاي با درآمد متوسط و 81/27 درصد فرزندان اقشار كم درآمد جامعه در اين مدارس مشغول تحصيل هستند هر چند هرگز نمي توان ادعا كرد كه اين مدارس مثل مدارس دولتي  هستند كه اين خود نيازمند يك تحقيق است ولي مي توان ادعا كرد كه اين مدارس مختص فرزندان طبقات بالاي جامعه نيست،  چون 35/14 درصد نمونه اين تحقيق به صورت رايگان و از خانواده هاي يتيم و محروم و 41/46 درصد از 25 تا 100 درصد از تخفيف شهريه استفاده نموده اند.(10) علي اكبر فريدون  پانوشت ها:  1- جوادي، محمد جعفر" برابري آموزش و ابعاد جامعه شناسي  آن" فصلنامه پژوهش در مسايل تعليم وتربيت، تهران انجمن  ايراني تعليم و تربيت، شماره 3، ص 2715.  2- تقي پورظهير، علي: برنامه ريزي آموزش و درسي، تهران،  آگاه، چاپ چهارم، 1371، ص 80.  3- جوادي، محمد جعفر: "برابري آموزش و ابعاد جامعه  شناختي آن "فصلنامه پژوهش در مسايل تعليم و تربيت تهران  انجمن ايران تعليم و تربيت شماره 3، 1373، ص 2725.  4- جوادي، محمد جعفر: پيشين ص 2725.  5- مارتين كارندي: آموزش و پرورش در خدمت امپرياليسم  فرهنگي، محبوبه مهاجر، تهران، انتشارات اميركبير، 1367،  ص 21.  6- فرجادي، غلامعلي: عملكرد بخش آموزش و پرورش، تهران،  سازمان برنامه و بودجه 1361، ص 72.  7- تقي پورظهير، علي، برنامه ريزي آموزشي و درسي، تهران،  آگاه چاپ دوم، 1371، ص 80.  8- اميري، محمد علي: مترجم، تفكر درباره، تحولات آينده  آموزش و پرورش. تهران، مدرسه چاپ دوم، 1369، ص 83.  9- جوادي، محمد جعفر: "برابري آموزشي و ابعاد جامعه  شناختي آن "فصلنامه پژوهش در مسايل تعليم و تربيت. تهران  ابن ايراني تعليم و تربيت شماره 3، 1373، ص 2827.  10- احمد و ايرج، وثوق: "فرزندان چه كساني در مدارس غير انتفاعي تحصيل مي كنند" فرهنگ مشاركت، تهران وزارت آموزش  و پرورش شماره هاي 3 و 4، 1374، ص 149- 144. 
