 عباس محمدي اصل  جامعه مدني چونان حوزه اي عمومي ميان دولت و شهروند حائل  مي شود تا اهدافي مشخص را مستقل از هر دو قطب و به وجهي  داوطلبانه يا بي چشم داشت مالي برآورد. از اين رو تعريف  جامعه مدني به تشكل هاي فيزيكي نظير نهادها و انجمن ها و سازمان ها محدود نشده ; بلكه متضمن گفتمان هاي اجتماعي  همچون جنبش هاي فكري و جامعه اي نيز هست. به علاوه جامعه  مدني علي رغم مدخليت در سياست، جزئي از جامعه سياسي نيست ;  زيرا جامعه سياسي براي كسب قدرت دولتي بوجود مي آيد و با اين حال هدف جامعه مدني تقويت استعدادهاي بالقوه و بالفعل اعضاي خود و حمايت از آنها در برابر بروز احتمالي  اجحاف دولتي و دسته هاي متشكل و ساير افراد جامعه  مي باشد. در اين ميان وجود مراكز پراكنده قدرت در جامعه  مدني مانند سازمان هاي توسعه گرا، اختيارطلب و يا رفاه جو اگرچه باعث كاهش كارايي نظام اجتماعي مي شود;  اما اين امر به نوبه خود مقوم مناسبات اجتماعي واقع  مي گردد.  امروزه جامعه مدني با چالش هاي ملي و بين المللي  عديده اي مواجه است ; به وجهي كه فشارهاي مخرب سياسي  بين المللي، تلاش برخي نيروهاي سياسي براي تداخل حوزه  جوامع سياسي و مدني، فقدان شرايط تحزبگرايي جهت  كاناليزه كردن تمايلات و حركات سياسي، وجود فضاي  بي قانون، نبود امنيت اجتماعي، ضعف بنيه اقتصادي ملي،  وابستگي دولت به درآمدهاي غيرتوليدي و غيرمردمي و عدم  مسئوليت پذيري دولت و ملت از مهمترين اين معضلات به شمار مي روند. در نتيجه وقوع چنين شرايطي، دولت تضعيف شده و به جاي جوامع مدني، جوامع سياسي بي هدف رشد مي كند. به  اين ترتيب رشد جامعه مدني منوط به تحقق توسعه سياسي -  اقتصادي برپايه تعهدات متقابل دولت و ملت مي باشد.  تاريخ جامعه مدني  از لحاظ تاريخي پس از تبديل جوامع اوليه يا طبيعي به  جامعه اجتماعي متكي بر توليد فني و تقسيم نيروها، قواعد مناسبات اجتماعي پيچيده تر و گسترده تر گرديد و با تفاوت  كار فكري و يدي و زندگي شهري و روستايي، دولت از شهروند متمايز شد. رفته رفته با افزايش ارتباطات دولت و ملت،  نياز به قانونمندنمايي اين روابط اوج گرفت و در عرصه  معرفتي اين تلاش در وجه حقوقي و سياسي و اجتماعي متبلور گرديد در اين خصوص بدوا" سيسرون از جامعه مدني به منزله  تشكلي سياسي - حقوقي(دولت - شهر)نام برد و آن را در برابر جامعه طبيعي نهاد. در ادامه هابز و لاك وجهي حقوقي  نيز براي تشكل سياسي - اقتصادي جامعه مدني قائل شدند و خصائص استقلال از دولت، اختيار ارادي و عدم تحزبگرايي  را بر آن افزودند; تا جايي كه جامعه مدني را حوزه آزاد فعاليتهاي اقتصادي - اجتماعي حائل شهروند و دولت و حيطه  رشد فرهنگ بورژوايي دانستند در مقابل روسو جامعه مدني  را مظهر آزادي سياسي تلقي كرد و قواعد آن را در جهت  تضمين آزادي فرد در قبال دولت ارزيابي نمود. سپس هگل تا آن حد بر ارزش جامعه مدني تاكيد كرد كه اين جامعه را دولت محافظ خصوصي افراد خواند و پديده هاي خارج از آن را دولتي بالفعل ناميد. از نظر هگل هرچند جامعه مدني به  مثابه پديده اي مثبت، ميان دولت و ملت فاصله مي گذارد;  ليكن به عقيده ماركس اولويت با طبقات اجتماعي بود و در اين ميان جامعه مدني مفهومي انتزاعي و غيرقانونمند را تشكيل مي داد. اين در حالي است كه نوماركسيست هاي معاصر رشد و گسترش جامعه مدني را در ارتباط مستقيم با سطح  توسعه سياسي - اقتصادي ارزيابي كرده اند.  جغرافياي جامعه مدني  بعد جغرافيايي جامعه مدني بر قلمرو كشورهاي خاصي استوار است به عنوان مثال در برخي از آنها جامعه مدني وجهي  اقتصادي- سياسي داشت ; مدنيت با شكوفايي اقتصادي منتج از انقلاب صنعتي و رشد بورژوازي متقارن بود; بازار و مالكيت  خصوصي ارج نهاده مي شد و لذا نقش دولت در حد حفاظت از مكانيزم هاي بازارو حقوق ملكي - مدني افراد تقليل مي گرفت.  مع هذا در كشورهاي ديگر كه جامعه مدني با رويكرد توسعه  سياسي تكوين يافت ; آزادي فرد بر آزادي مالكيت مرجح  دانسته شد و توسعه سياسي بر توسعه اقتصادي پيشي گرفت. در اين ميان آلمان علي رغم عقبماندگي اقتصادي و سياسي نسبت  به كشورهايي چون انگلستان و فرانسه ; پرچمدار فلسفه اروپا و خصوصا" فلسفه جامعه مدني گرديد; چنانكه ديدگاه مثبت  هگل علي رغم آراء انگليسي و فرانسوي كه جامعه مدني را نوعي روش زندگي مي دانستند، اين پديده را به مثابه  شيوه اي براي رسيدن به آن روش قلمداد كرد و يا ديدگاه  منفي ماركس با جمع بندي اقتصاد انگلستان و سوسياليسم  فرانسه و فلسفه آلمان، جامعه مدني را پديده اي پيچيده و غيرمفيد ارزيابي نمود.  تعميم تاريخ و جغرافياي جامعه مدني  امروزه تشابه دمكراتيك سه جامعه فوق با طي مرحله رشد و گذار اقتصادي - اجتماعي تا مرحله توسعه بادوام، بر اعتلاي  مفهوم جامعه مدني افزوده است. در واقع مبرهن است كه در مرحله رشد كشورهايي كه حاكميت از آن دول توسعه گرا بوده  است، دولت از قانون و انضباط طرفداري مي كرده است و ميان  رشد اقتصادي و فرهنگ مدني تلازم برقرار بوده است. مع هذا در مرحله گذار، جامعه به بحران و تشنج سياسي گرائيده و احزاب سياسي به جاي تحريك دولت با آن سازش كرده اند و لذا راه براي تكوين مرحله توسعه بادوام باز شده است.  شايان توجه است كه مللي كه اين مراحل را متواليا" طي  نكرده اند و مثلا" فقط به تجربه دو مرحله اوليه آن  پرداخته اند، از خصائص متمايزي نيز برخوردار شده اند;  چنانكه در اين كشورها به جاي رشد جوامع مدني، عملا"  جوامع سياسي با بار فرهنگي توسعه نيافته پيش رفته اند و لذا در مرحله گذار، تقابل دولت ديكتاتور و جوامع سياسي  بي فرهنگ به انقلاب و تخريب سياسي - اقتصادي انجاميده است  و بدينسان جامعه مدني به جاي ارتقاء به مرحله توسعه با دوام دمكراتيك، مجددا" به مرحله رشد بازگشت كرده است. پس  چنين برمي آيد كه نقاط عزيمت سياسي، اقتصادي و فرهنگي  توسعه مدنيت چونان شرط لازم تحقق جامعه مدني همراه با شيوه پيش برد اين روند تكوين مي يابند و در واقع براي  رسيدن به جامعه توسعه يافته دمكراتيك بايد دولت و جامعه  مدني توسعه گرا و احزاب سياسي با فرهنگي ياور هم از مشاركت مردمي وتفكيك حوزه هاي سياسي و اقتصادي سود برگيرند و به اين امر ايمان داشته باشند كه رشد جامعه  مدني يكي از عوامل توسعه سياسي و نه همه آن است تا بر اين سياق توازن نيروهاي دولتي و مدني در گذار از رشد به  توسعه بادوام استمرار بگيرد. اين در حالي است كه فرهنگ  سياسي متحول، ميزان كارايي دولت، درجه مقبوليت مردمي  حكومت، تجارب تاريخي در زمينه استعمار، روابط قدرت و ثروت، مناسبات اقليت و اكثريت و رعايت قواعد بازي هاي  سياسي نيز به ياري اين شرايط انتقالي آمده و بر بهينه سازي مشاركت مردمي در امور دولتي و فرهنگ گردش  حزبي نخبگان صحه مي نهد. بر اين سياق چنين دريافت مي شود كه جامعه مدني مبتني بر ارزش سازي در حوزه هاي فرهنگي،  اقتصادي، سياسي و اجتماعي بوده و در پرتو گفتمان  نظام هاي مزبور به اعتلا مي گرايد و به بركت مدارا و تفاهم، توافق و تعادل را جايگزين تعارض و تهاجم مي سازد. 
