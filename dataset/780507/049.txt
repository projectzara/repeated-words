 گروه شهرستانها: با هدف بررسي علل و چگونگي تجاوز هوايي  تركيه به خاك جمهوري اسلامي ايران پيش ازظهر ديروز هياتي  متشكل از مقامات نظامي و سياسي اين كشور به همراه جمعي  از فرماندهان نظامي و انتظامي و مسئولان سياسي امنيتي  استان آذربايجان غربي به منطقه پيرانشهر عزيمت كردند.  به گزارش خبرنگار همشهري در اروميه سرتيپ حق جو فرمانده  ناحيه انتظامي استان آذربايجان غربي حضور ژنرال وكيل  اوغلي افسر ارشد تركيه را به همراه اين هيات نشانه حسن  نيت تركيه براي برقراري امنيت پايدار در مرزهاي بين دو كشور ارزيابي كرد.  فرمانده ناحيه انتظامي آذربايجان غربي با اعلام اين كه  مسئولان نظام جمهوري اسلامي ايران مصمم به ايجاد روابط دوستانه و حفظ امنيت پايدار در مرزهاي مشترك با تركيه  هستند، لزوم رعايت حسن همجواري و ارتباط صميمي بين دو كشور را خاطرنشان ساخت و افزود: ما به هيچ وجه اجازه  ورود به عناصر مخالف دولت تركيه را به خاك ايران  نمي دهيم و نخواهيم داد و در اين رابطه آماده هرگونه  همكاري هستيم.  ژنرال وكيل اوغلي افسر هيات ترك نيز با اشاره به آرامش  چندصد ساله در مرزهاي ايران و تركيه بر تلاش براي حفظ حسن همجواري بين دو كشور تاكيد كرد و افزود: همان گونه  كه نياكان ما امنيت مرزها را حفظ كردند ما نيز وظيفه  داريم در حفظ امنيت مرزها بكوشيم.  وي همچنين اظهار داشت: مسئولان تركيه علاقمند به توسعه  روابط با كشور جمهوري اسلامي ايران هستند و نمي خواهند براي همسايه خود مشكلي بيافرينند. 
