 * درجريان سيل اخير تاكنون 32 نفر كشته، 17 نفر ناپديد و افزون بر 20 هزار نفر بي خانمان شده اند گروه شهرستانها: انتشار خبر جاري شدن سيل در مازندران در روزهاي گذشته بخش وسيعي از صفحات روزنامه ها و برنامه هاي خبري راديو و تلويزيون را به خود اختصاص داده  اما با اين حال اين خبرها و گزارشها هنوز نتوانسته و شايد هيچگاه نتواند عمق فاجعه و شدت حادثه را كه به  اعتقاد كارشناسان علت و عامل انساني - قطع درختان و نابودي بخش زيادي از جنگلهاي منطقه - مسبب آن بوده است  به نگارش درآورده يا به تصوير بكشند. آنچه در اين روزها شاهد انعكاس آن بوده ايم تنها بازگوكننده گوشه هايي از حجم گسترده خسارتهاي وارد آمده به هموطنان در اين خطه از شمال كشور است و آنچه خبرنگاران و عكاسان و مسئولان محلي  و كشوري با تشريح و ارائه آمار و ارقام سعي در انعكاس آن  داشته اند شايد تنها پاسخ اندكي به چشم ها و دلهاي نگران  مردم درباره اين حادثه تلخ و سرنوشت آسيبديدگان آن  باشد.  آخرين گزارش هاي خبرنگار همشهري در ساري از محل وقوع  حادثه حكايت از آن دارد كه تاكنون بيش از يك سوم شهر نكا به طور كامل ويران شده و در 15 روستا در بخش مركزي و 30 روستا در بخش هزار جريب چيزي جز گل و لاي و بقاياي  خانه هاي تخريب شده مشهود نيست.  با تخريب پل ارتباطي محور ساري و گرگان، 3 كيلومتر از جاده ساري - بهشهر نيز آسيبديده و با ويران شدن  ديوارهاي حفاظتي راه آهن علاوه بر تخريب يك دهنه پل در نكا بيش از 28 كيلومتر از شبكه راه آهن نكا- بهشهر آسيب ديده است و 5 واحد اداري مسكوني راه آهن و 10 مسجد در نكا تخريب و رودخانه نكارود به طول 3 كيلومتر تغيير مسير داده است.  مسئول ستاد حوادث غيرمترقبه استان مازندران به خبرنگار ما گفت: سه شهر، 6 بخش و 92 روستا دچار پيامدهاي سيل  شده اند و محور ارتباطي يانه سر به بهشهر به طول 70 كيلومتر تخريب و راه ارتباطي بهشهر به دامغان نيز قطع  شده است.  رحمت الله احمدي افزود: در شهرستان بهشهر يكصد كيلومتر از راه روستايي آسيب ديده و در منطقه هزار جريب 5 دستگاه  پل و 5 كيلومتر راه روستايي تخريب شده و 300 هكتار از اراضي كشاورزي، 10 واحد دامداري و 5 واحد آسياب آبي  خسارت هاي سنگين ديده اند.  وي خاطرنشان كرد: با تلاش امدادگران هلال احمر كه اكثريت  آنان را جوانان دانش آموز و دانشجو تشكيل مي دهند تاكنون  4 نفر از ناپديدشدگان كه حدود 30 ساعت در محاصره سيل  بوده اند نجات داده شدند.  استاندار مازندران نيز آخرين آمار كشته شدگان سيل اخير را 32 نفر اعلام كرد و گفت: علاوه بر اين در حال حاضر 17 نفر ناپديد هستند و 96 نفر نيز مجروح شده اند كه تعدادي  از مجروحان پس از مداوا از بيمارستان مرخص شدند.  مهندس كشاورزيان گفت: بررسي كارشناسان نشان مي دهد كه  طغيان رودخانه نكارود حداقل در يكصد سال گذشته به اين  شدت سابقه نداشته است و هيچ كس در منطقه وقوع چنين  طغياني را به خاطر ندارد.  وي آبدهي رودخانه نكارود را در زمان طغيان 2 هزار متر مكعبدر ثانيه ذكر كرد و گفت: باتوجه به دبي بالاي آب رودخانه و ساخت و سازهاي بي رويه و تغيير كاربري اراضي  جنگلي كه كاهش عرض رودخانه را در پي داشت موجب شد تا فضاي موجود كشش طغيان آب را نداشته و در نتيجه خيابانها،  معابر، واحدهاي تجاري و مسكوني تا فاصله 300 متري طرفين  رودخانه به طور كامل طعمه سيل شوند كه به مثابه يك زلزله  عظيم بوده است.  وي افزود: تاكنون هزار واحد مسكوني و تجاري به طور كامل  تخريب و به 3 هزار واحد ديگر نيز بين 20 تا 90 درصد خسارت وارد شده و 6300 هكتار از اراضي كشاورزي نيز از بين رفته است.  مهندس كشاورزيان گفت: به رغم تلاشهاي انجام شده كه از سراسر كشور به كمك سيل زدگان آمده اند و با بهره گيري از دو دستگاه "بال گردان "كه به كمك روستاييان ساكن مناطق  كوهستاني و دشوارگذر شتافته اند به دليل وسعت خسارات،  حجم عمليات پاسخگوي كامل نياز مردم نيست و انتظار مي رود هموطنان عزيز از سراسر كشور با كمك به سازمانهاي امدادي  به كمك سيلزدگان بشتابند.  بررسي مناطق آسيب ديده از سيل اخير در نكا نشان مي دهد كه اكثر واحدهاي مسكوني و تجاري كه در معرض تخريب و ويراني قرار گرفته اند در بافت قديم و مناطق فقيرنشين  شهر قرار داشته اند كه قديمي بودن واحدهاي تجاري مسكوني  و نيز عدم برخورداري از پي و ساخت مناسب واحدهاي  تازه ساز يكي از عوامل وسعت ويراني در شهر نكا و روستاهاي اطراف بوده است.  بنابه اين گزارش در نتيجه سيل ويرانگر اخير بيش از 20 هزار نفر بي خانمان شده اند كه در حال حاضر علاوه بر كمكهاي امدادي هلال احمر، با توجه به تعطيل بودن واحدهاي  آموزشي در تابستان، در مدارس نكا و روستاهاي آسيب ديده  از سيل و همچنين حسينيه ها اسكان داده شده اند.  حجت الاسلام غيوري به نمايندگي از سوي مقام معظم رهبري  نيز ضمن بازديد از مناطق سيل زده ضمن اطلاع از ميزان  خسارات وارد آمده، در جريان چگونگي پيشرفت عمليات  كمك رساني و نجات قرار گرفت.  همچنين مهندس سعيدي كيا وزير جهاد سازندگي ديروز با حضور در شهر نكا از مناطق آسيب ديده از سيل بازديد و از نزديك  در جريان كمكهاي امدادي و نارساييهاي موجود قرار گرفت.  سعيدي كيا به خبرنگار ما گفت: با توجه به وسعت تخريب و ضرورت پشتيباني جدي، همه واحدهاي پشتيباني، مهندسي وزارت  جهادسازندگي با ماشين آلات و تجهيزات كافي به كمك  سيل زدگان شتافته اند و با شناسايي كامل روستاهاي  آسيبديده از سيل و ميزان خسارات وارده به طرحهاي  زيربنايي روستايي مانند راه، آب و برق، عمليات ترميم و بازسازي خرابيها با سرعت در حال انجام است.  وي اظهار اميدواري كرد كه با توجه به بسيج كامل نيروها و تجهيزات، در آينده نزديك كار بازسازي و ترميم خرابيها در حد توان و امكانات به انجام برسد.  مهندس قرباني مدير عامل آب و فاضلاب استان مازندران نيز ميزان خسارات وارده به تاسيسات آب نكا را حدود 40 درصد اعلام كرد و گفت: كار بازسازي و ترميم خطوط آسيب ديده و مخزنهاي آب با سرعت ادامه دارد و در حال حاضر حدود 85 درصد از شبكه آب اين شهر ترميم شده و پيش بيني مي شود طي  سه روز آينده آب آشاميدني شهر نكا و مناطق آسيب ديده از سيل به طور كامل تامين شود.  همچنين مهندس خسروي مديرعامل مخابرات استان مازندران  خسارات وارده به بخش مخابرات را در نكا سنگين دانست و اظهار داشت: تلاش مي شود تا پيش از ظهر امروز تلفن شهر نكا و مناطق آسيب ديده از سيل وصل شود.  اين گزارش همچنين حاكي است كار پاكسازي معابر و خيابانهاي نكا با سرعت در حال انجام است و كار ترميم 95 درصد خطوط گاز نيز انجام شده و طي 24 ساعت آينده گاز شهري نكا دوباره وصل خواهد شد. همچنين از روز گذشته  نانوايي هاي شهر، كار پخت نان را از سر گرفته اند و مشكل  تامين نان سيلزدگان كاملا" برطرف شده است.  به گزارش خبرنگار ما حجت الاسلام والمسلمين موسوي لاري  وزير كشور عصر ديروز وارد نكا شد و در جلسه اي با حضور استاندار و مسئولان استان مازندران ضمن بررسي خسارات  حاصل از سيل اخير، چگونگي كمك رساني به آسيبديدگان و راهكارهاي عملي براي رفع مشكلات موجود را مورد بررسي  قرار داد.  گزارش خبرنگار همشهري در گرگان نيز حاكيست بارش باران و جاري شدن سيل در استان گلستان موجب خسارات زيادي در بخش هاي آب و برق، زمينهاي كشاورزي، جاده هاي بين شهر و واحدهاي دامي شد.  در حال حاضر با فروكش كردن سيل و براساس گزارشهاي معاونت  عمراني استانداري و ستاد حوادث غير مترقبه استان گلستان  تاكنون 500 هكتار اراضي كشاورزي و شاليزاري در 21 روستاي  شهرستانهاي علي آباد كردكوي و آزاد شهر تخريب شده و 20 حلقه چاه آب و يكصد بند آب از بين رفته است.  سيل همچنين راههاي ارتباطي غرب به شرق استان گلستان را قطع كرده و در مسير استان مازندران به گلستان بين نوكنده  و گلوگاه به طول 3 كيلومتر به دليل آب گرفتگي بسته شده  است كه كار لايروبي و مرمت جاده و بازگشايي آن براي تردد وسايل نقليه ادامه دارد.  به گفته شاهدان عيني، سيل سه شنبه شب گذشته سنگ هايي به  وزن 10 تا 100 تن را از ارتفاعات به طرف رودخانه زيارت  پرتاب كرد و بارش شديد باران و جاري شدن سيل در مسير اين  رودخانه نيز باعث شد اين سنگ ها در طول جاده زيارت قرار گيرند و باعث بسته شدن جاده شوند.  به گزارش خبرنگار ما ساكنان اين منطقه با فروكش كردن  سيلاب همگي از طريق رودخانه خود را به مركز شهر رساندند.  روابط عمومي استانداري گلستان در آخرين اطلاعات خود درباره خسارات سيل ميزان خسارات وارده به بخشهاي آب و فاضلاب، برق، راه، تاسيسات مناطق شهري و روستايي را 3 ميليارد و 50 ميليون ريال اعلام كرد.  خبرنگار ما از سمنان نيز گزارش داده است كه جاري شدن سيل  در شمال غرب شهميرزاد و روستاي لاوادار موجب تلف شدن 415 راس گوسفند و از بين رفتن مواد لبني و چادرهاي اسكان  عشاير و تخريب چشمه ها شده است.  رئيس ستاد حوادث غير مترقبه استان سمنان در اين زمينه به  خبرنگار ما گفت: سيل همچنين موجب تخريب بخش وسيعي از زمين هاي كشاورزي در حسين آباد كالپوش و از بين رفتن  چندين واحد مسكوني و شبكه هاي ارتباطي شده است.  روابط عمومي فرمانداري دامغان نيز در گزارشي از مناطق  سيل زده چشمه علي اعلام كرده است كه بر اثر جاري شدن سيل  شبكه برق روستاي بادله كوه و جاده دسترسي روستايي، چندين  دهنه پل، يك رشته قنات و ديوار محوطه تاريخي چشمه علي  دامغان و باغستان اين مجموعه و جاده خاكي بين شهري در محور چشمه علي به ديباج تخريب شده است.  گزارشهاي رسيده از بجنورد نيز حكايت از آن دارد كه جاري  شدن سيل و بارش تگرگ بعدازظهر سه شنبه، خساراتي را به  باغها، راههاي ارتباطي و واحدهاي مسكوني بجنورد وارد آورده است.  به گفته فرماندار بجنورد بارندگي و تگرگ شديد كه همراه  رعد و برق بود سبب جاري شدن سيلاب از كوههاي دوبرال،  باباموسي، بدرانلو و پسته شد كه خسارات زيادي را به  همراه داشته است.  موسي الرضا ثروتي افزود: جاري شدن سيلاب به تاسيسات فني  راهها، پلها، واحدهاي مسكوني حاشيه شهر، تاسيسات فرودگاه  و تاسيسات سازمانهاي دولتي خسارات عمده اي وارد كرده است.  وي گفت: با تلاش و كمك رساني نيروهاي مردمي، سازمانهاي  دولتي و نيروهاي نظامي و انتظامي شهرستان به سيلزدگان از بروز خسارات زياد جلوگيري شده است.  گزارشها رسيده از روستاهاي اين شهرستان نيز حاكيست كه  سيل خسارات عمده اي به اين مناطق وارد كرده است. 
