 تهران- خبرگزاري جمهوري اسلامي: دبيرمجمع تشخيص مصلحت  نظام گفت: رفع تهديد از ارزشها و منافع حياتي يك ملت، يكي  از بهترين تعاريفي است كه مي توان درباره مفهوم امنيت  ملي براي يك كشور بيان كرد.  محسن رضايي ديروز طي يك سخنراني تحت عنوان آفتهاي امنيت  ملي كشور كه از سوي انجمن اسلامي دانشجويان دانشگاه  تربيت مدرس دراين دانشگاه برگزارشد، به تشريح مفهوم  امنيت ملي پرداخت. وي گفت: زماني كه ارزشها و منافع ملتي  مورد تهديد قرار بگيرد ياتخريب و ضعيف گردد، تهديد امنيت  ملي كشور مفهوم و معنا پيدا مي كند. وي با اشاره به  اينكه آزادي در دو بعد با امنيت ملي ارتباط دارد، گفت:  بعضي افراد از آزادي بهره مند مي شوند ولي از آن  سوءاستفاده مي كنندو سايرين در چهارچوب قانون از آزادي  استفاده مي كنند ولي ديگران به آن تعرض مي كنند، دراين  حالت دولت و نظام بايدبه گونه اي اقتدار داشته باشند كه  امنيت كساني را كه در چهارچوب قانون از آزادي استفاده  مي كنند تامين نمايند.  وي همچنين افزود: اگر دولت بتواند ازهمه افرادي كه  خواهان آزادي بيان، قلم وعقيده هستند دفاع كند و نيز باكساني كه مي خواهند ازآزادي سوءاستفاده كنند برخورد نمايد آن موقع مي توانيم امنيت وآزادي در ايران را به  طورهمه جانبه تحقق يافته بيابيم. وي افزود: بدون آزادي،  پيشرفت و تكامل مفهومي ندارد چراكه مقدمه توحيد آزادي  است و جامعه مدني اسلامي ازآزادي شروع مي شود و به منتهاي خيري كه وعده خداوند است ختم مي شود و اين  دامنه اي است كه جامعه مدني اسلامي درآن شكل مي گيرد.  به گفته رضايي آزادي يك ارزش حياتي است و رفع تهديد ازآزادي تامين كننده بخش مهمي از امنيت ملي است.  وي خاطر نشان كرد: راه مقابله باانحراف، به اين معناكه  آزادي باامنيت درتعارض باهم قلمداد نشود اين است كه  آزادي قانونمند گردد و قدرت لازم رابراي تحقق آن داشته  باشيم رضايي افزود: از دوم خرداد تاكنون نظام جمهوري  اسلامي ايران يك تصميم جدي براي تحقق دمكراسي اسلامي در ايران گرفته است، و هر تهديد آن يك تهديدامنيت ملي محسوب مي شود. وي تاكيدكرد: خشونت، سوءاستفاده از قوانين،  سوءاستفاده ازآزادي ها وتبعيض قائل شدن از جمله تهديدهاي  مهم است رضايي با اشاره به حوادث اخيرگفت: در مسايل  ايران من نه بحث توطئه ونه بحث قدرت طلبي را قبول ندارم،  آنچه كه وجود دارد تركيبي از ضعف خودي وسوءاستفاده  دشمنان است كه اين دو با تركيبي كه دارند حوادث ايران را رقم مي زنند.  وي افزود: اگردر نيروي انتظامي درصحنه كوي دانشگاه ضعفي  وجود نداشت آن حادثه تاسف بار كوي دانشگاه تهران بوقوع  نمي پيوست و به دنبال آن مسايل ديگر بوجود نمي آمدند و درنهايت دشمنان هم از اين وقايع سوءاستفاده نمي كردند.  سرلشگررضايي بااشاره به نامه 24 تن از فرماندهان سپاه  به رييس جمهوري گفت: نوشتن چنين نامه هايي از سوي دوستان  بسيار عادي است، خود من در طول جنگ حدود چهارصد نامه  براي حضرت امام نوشتم، آن نامه ها محرمانه بود ولي از روي دلسوزي و دردمندانه نوشته شد، اما آنچه كه درماجراي  اخير اتفاق افتاد و خيلي مشكوك است، انتشار نامه اين  فرماندهان مي باشد. 
