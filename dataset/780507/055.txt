 گروه سياسي: رئيس ستاد افغانستان وزارت امور خارجه در جمع گروهي از فرماندهان، علما و مجاهدين احزاب افغاني  مقيم زاهدان، با اظهار اين مطلب كه جمهوري اسلامي ايران  در افغانستان قصد مسابقه با هيچ كشوري را ندارد تاكيد كرد: ايران همواره بر اين باور است كه افغانستان بايد مستقل، يكپارچه و متحد باشد.  رئيس ستاد افغانستان گفت: جمهوري اسلامي ايران تاكنون  برابر خواست مردم افغانستان عمل كرده است، به گونه اي كه  اگر آنان تصميم به جنگ و مبارزه گرفته اند، آن را تاييد كرده و چنانچه در صدد انجام مذاكره و صلح بوده اند، آن  را مورد حمايت قرار داده است.  محمد ابراهيم طاهريان افزود: جمهوري اسلامي ايران همواره  در افغانستان بدنبال صلح و آرامش بوده و بر اين باور است  كه هيچ قوم و مذهبي در آن كشور بر قوم و مذهب ديگر برتر نيست و بايد همه آحاد ملت مسلمان افغانستان در سرنوشت  كشورشان دخيل باشند.  در اين ديدار مولوي غلام محمد نماينده دولت اسلامي  افغانستان در حوزه جنوب آن كشور، ضمن قدرداني از حمايت ها و توجه جمهوري اسلامي ايران به ملت مسلمان  افغانستان، گفت: جمهوري اسلامي ايران همواره در كنار ملت  افغانستان بوده و در جهت حل مشكلات آنها تلاش كرده است.  از سوي ديگر رئيس مركز اطلاعات سازمان ملل در تهران  اعلام كرد اين سازمان مي كوشد مفاد تمامي قطعنامه هاي  لازم الاجرايي كه بر طبق آن طالبان موظف به شناسايي و مجازات قاتلين ديپلماتها و خبرنگار ايراني است، اجرا شود.  افتخارعلي ديروز در گفتگو با خبرگزاري جمهوري اسلامي ضمن  تاكيد بر اين مطلب اظهار كرد: سازمان ملل بر اساس دو قطعنامه به شماره هاي 1193 و 1241 طالبان را ملزم به  شناسايي و مجازات قاتلين مذكور كرده است.  شبه نظاميان گروه طالبان در تاريخ هفدهم مرداد ماه 1377 (8 آگوست 1998)در اولين لحظات اشغال مزارشريف در شمال  افغانستان، بر خلاف تمامي اصول و موازين و مقررات  بين المللي و با توسل به زور وارد كنسولگري جمهوري  اسلامي ايران در اين شهر شده و در همان لحظات ديپلماتها و خبرنگار خبرگزاري جمهوري اسلامي را كه به اسارت گرفته  بودند، به شهادت رساندند.  افتخارعلي همچنين افزود: نماينده دبيركل سازمان ملل متحد در امور افغانستان در تمامي رايزني هاي خود نتيجه  قطعنامه هاي اين سازمان را پيگيري كرده و با توجه به  ماموريت ويژه خود در افغانستان فرض مسلم اين موضوع را نيز در اجلاس اخير(26)در تاشكند پايتخت ازبكستان مطرح  كرده است. 
