 گروه ورزشي: مسابقه هاي كشتي فرنگي قهرماني نوجوانان 16 و17 سال جهان در سال 1999، در شهر" نيكوبينگ " دانمارك آغاز شد.  در نخستين روز اين مسابقه ها، كشتي گيران نوجوان ايران  در پنج وزن نخست 42، 50، 58، 69 و 85 كيلوگرم به روي تشك  رفتند كه حاصل آن در دورهاي نخست و دوم اين وزن ها، پنج  پيروزي و تنها يك شكست بود.  در وزن 42 كيلوگرم، "محمد حضرتي "دارنده مدال برنز نوجوانان جهان درسال 98 در دورهاي نخست و دوم به ترتيب حريفان خود از كشورهاي هندوستان و آفريقاي جنوبي را با ضربه فني شكست داد.  در وزن 50 كيلوگرم، "سيدغلامرضا موسوي "دور اول را با پيروزي پشت سرگذاشت و در دور دوم با قرعه استراحت  روبه رو شد.  در وزن 58 كيلوگرم، "مسلم صديقي "در دور اول برابر حريف  خود شكست خورد و در دور دوم به حكم قرعه استراحت كرد.  در وزن 69 كيلوگرم، "امير بني تميم "در دور نخست برابر حريف خودبه پيروزي دست يافت و در دور دوم با قرعه  استراحت روبه رو شد.  در وزن 85 كيلوگرم، "سيداكبر حسيني "در دور نخست حريف  بلغاري خود راشكست داد.  مسابقه هاي كشتي فرنگي قهرماني نوجوانان 16 و 17 سال  جهان به مدت چهارروز در شهر" نيكوبينگ "دانمارك و با حضور نزديك به 40 كشور جهان برگزارمي شود. 
