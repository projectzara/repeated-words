 جوانان ايران - روسيه  گروه ورزشي: تيم واليبال جوانان ايران كه تا كمتر از 22 روز ديگر در مسابقات جوانان جهان حاضر مي شود، امروز در يك بازي تداركاتي جدي به مصاف تيم پر قدرت جوانان روسيه  مي شتابد. ديدار دو تيم واليبال جوانان ايران و روسيه را مي توان پيكار قهرمانان واليبال جوانان آسيا و اروپا خواند. اين بازي و بازي بعدي با ميهمان روسي كه روز شنبه  خواهد بود، محك مناسبي در ارزيابي آمادگي جوانان ايران  به شمار مي رود و نشان خواهد داد كه تمرينات اردويي چند ماه گذشته تا چه اندازه موءثر و كارا بوده است.  دو بازي با تيم جوانان روسيه و دو بازي با لتوني در روزهاي آينده فرصت مناسبي است و مربي كوبايي هم شناخت  بيشتري روي نفرات تيم خود پيدا خواهد كرد. نكته جالب آنكه جوانان روسيه قبل از حضور در تهران در سه بازي  تداركاتي با لهستان حريف ايران در مسابقات جهاني با برتري كامل به پيروزي رسيد و اين خود مي تواند موجب ايجاد انگيزه بيشتر در نزد نفرات تيم ايران باشد به هر روي ديدار با روسيه و لتوني مي تواند سكوي پرتاب مناسبي  براي رسيدن به مرز آمادگي مطلوب باشد. تيم ايران اگر به  همان شرايط روحي و رواني بازيهاي آسيايي نزديك شود، بدون  شك مي توان به حضور اين تيم در مسابقات جهاني اميد بست. 
