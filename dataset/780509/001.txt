 درباره" ايمپك "جايزه ادبي سه ساله اخير    * جايزه ادبي ايمپك براي قصه نويسهاست و هدف آن رونق  بخشيدن به مهارت و هنر داستان نويسي است  اشاره: در ميان جوايز گوناگوني كه هر ساله در دنيا به  آثار برگزيده اهل قلم اهدا مي شود شايد تنها جايزه نوبل  ادبيات معروفيت جهاني يافته باشد. اما جوايز ديگري كه  دركشورها، حوزه هاي زباني، يا جغرافيايي هر ساله به  سرآمدان اهل قلم اهدا مي شود نيز اندك نيست.  درسه سال اخير موءسسه ايمپك(IMPAC)آمريكا جايزه 133 هزار دلاري ايمپك را براي نويسندگان بنياد نهاده است.  توضيحات بيشتر درباره جايزه نوظهورايمپك كه مي كوشد با در نظر گرفتن جوايز گوناگون به همه محافل ادبي جهان راه  يابد در پي از قول جيمز اروين مدير شركت ايمپك آمده است.  جيمز اروين كتاب خيلي خوبي را مي خواند كتابي كه مدير بازرگاني او نيز به خواندن آن راغب است. اين مرد مسئوليت  انجام امور اداري بزرگترين جايزه ادبي را برعهده دارد كه  در دنيا براي فقط يك كتاب در نظر گرفته شده و اهدا مي گردد.  اروين در گفتگويي به خبرنگار رويتر گفت: اين جايزه را برقرار كرديم تا براي نويسنده ها امكان مطالعه و تحقيق  در زمينه تهيه كتابشان فراهم باشد ديديم كه داشتن نام و نشان براي سير كردن شكم كافي نيست.  اين مرد با همكاري پاره اي از مقامات شهر دوبلين(در ايرلند)از سال 1996(سه سال قبل)جايزه بين المللي  ايمپك دوبلين را تدارك ديده اند. جايزه ايمپك 133000 دلار بوده و از آن تاريخ هر سال يكبار به نويسنده  برگزيده اي اهدا مي شود كه اثري ادبي را به انگليسي  نوشته يا از زبان ديگري به انگليسي برگردانده باشد.  جايزه امسال ايمپك به اندروميلر انگلستاني اهدا شد كه  اولين كتاب داستانش را با عنوان "درد دروني "منتشر كرده  است. اين اثر ميلر در بررسي هاي داوران توانست نويسندگان  سنگين وزني همچون دون دليلو آمريكايي و يا يان مك اوان  انگلستاني برنده جايزه بوكر را پشت سر بگذارد. جايزه  امسال ايمپك در ضيافت شامي به تاريخ 12 ژوئن(22 خرداد ماه)در دوبلين از سوي جيمز اروين به ميلر اهدا شد. اروين  در گفت وگويش اظهار داشت: كتابي كه با علاقه مي خوانم  " درددروني "نوشته اندروميلر است. مي خوانم تا بدانم  كتابي كه جايزه ما را گرفته چه كتابي است. اروين فرزند پدري آمريكايي و مادري ايرلندي است. پدرش از كاركنان  آتش نشاني نيويورك است. ايمپك اصلا" نام شركتي با 2000 نفر مستخدم است كه در فلوريداي آمريكا در امر كنترل  سيستمها فعاليت مي كند. شركت ايمپك در 60 كشور جهان  گسترده شده و سالانه 240 ميليون دلار درآمد دارد. اروين  مي گويد به رمانهاي سبك علاقه دارد كه در هنگام سفر با هواپيما بتوان آن را خواند. به عقيده اروين: بعداز يك  هفته كار، آدم دوست دارد كتاب سبك و قشنگي بخواند تا ذهن  راآرامش دهد و مايه تفريح خاطر شود. وي براي نمونه  اين گونه نويسندگان، آثار جفري آركر، ژان لوكاره، و جيمز كلاول را مثال مي زند. اروين مي گويد: من زياد مسافرت  مي كنم و مدت زيادي از وقتم در سفر مي گذرد. به اين جهت  هفته اي يك كتاب مي خوانم.  اروين براين نظر است كه جاافتادن جايزه ايمپك و رسيدن آن  به موقعيتي كه نام آن در همه محافل ادبي دنيا پراكنده  شود زمان زيادي مي خواهد.  ارزش جايزه ايمپك از جايزه معروف ادبيات انگلستان -  جايزه بوكر كه 32000 دلاري است - به مراتب بيشتر است. در مقام مقايسه جايزه نوبل 944000 دلار است كه البته با بررسي تمام آثار و حاصل عمر نويسنده به وي تعلق مي گيرد.  درحالي كه ايمپك به يك اثر نويسنده اهدا مي گردد.  اروين مي گويد: مگر ايمپك به اندازه بعضي جايزه هاي ديگر شناخته شده است؟ نه، معلوم است كه نه. من شك دارم كه حتي  كتاب فروشها هم با جايزه ايمپك آشنا باشند. شايد پنج، شش،  هفت سالي لازم باشد كه ايمپك معروفيتي به دست آورد. اما ما كارمان رادنبال خواهيم كرد و هر سال كه بگذرد معروف تر خواهد شد.  جايزه ايمپك دوبلين جايزه اي براي قصه نويسهاست. چنانكه  اروين مي گويد ما ناشر نيستيم. با ميزان فروش هرناشر يا فروش نرفتن كتابهايش كاري نداريم. بلكه مي خواهيم مهارت  و هنر داستان نويسي رارونق بخشيم. شركت ايمپك مبلغ 5/1 ميليون دلار را براي اهداي جايزه طي مدت 10 سال اختصاص  داده است. اختصاص چنين مبلغي براي يك جايزه ادبي، منحصر به فرد است.  در انديشه آينده  اروين مي گويد: جايزه هاي زيادي بوده كه ظرف يكي دو سال  ازميان رفته و فراموش شده است. علت هم نداشتن تامين مالي  بوده است. اماما وظيفه خود ديده ايم كه مبلغي به جايزه  اختصاص دهيم تا يقين داشته باشيم كه تا چند سال آينده با مشكلي مواجه نخواهد شد.  وي درباره نويسندگان و آثاري كه موردنظر ايمپك هستند مي گويد: بنا نداشتيم بزرگترين جايزه اي را پايه گذاري  كنيم كه به يك اثر داده مي شود. چون غالب آثار داستاني  چندان معروفيتي به دست نمي آورد. شايد بعد از انتشار جايزه اي هم بگيرند اما مثلا" بيش از 2000 نسخه فروش  نكند. پس نويسنده نمي تواند به فروش كتاب اتكا كند.  جايزه ايمپك براي گزينش نويسنده طبق نظر خود، راه و رسم  ويژه اي دارد. ايمپك براي تعيين اولين نامزدها ازكتابخانه هاي سرتاسر دنيا نامهايي را دريافت مي كند.  مثلا" همين امسال 128 كتابخانه از استراليا گرفته تا لهستان و تا مكزيك اسامي نامزدهايي رابه دفتر ايمپك  ارسال كردند. هيات داوران مركب از آلن وينشتاين مورخ و پنج عضو ديگر كه براي يك سال انتخاب مي شوند نامزدها و آثارشان را بررسي كرده و از آن ميان شش نفر را انتخاب مي كنند. در مرحله بعدي برنده نهايي ازبين اين شش نفر برگزيده مي شود.  آلن وينشتاين رئيس و مدير ارشد مركز دموكراسي در واشنگتن  است. اين مركز، موءسسه اي مطالعاتي و تحقيقاتي است او در هيات داوران ايمپك حق راي ندارد و فقط پنج داور ديگر حق  راي دارند. درميان نامزدهايي كه امسال مورد بررسي قرار گرفتند نويسندگان و شاعراني از كشورهاي استراليا، ايرلند،  كانادا، سوئد، و آفريقاي جنوبي ديده مي شوند.  اروين خود در فلوريدا و كانكتيكات سكونت دارد اما علت  انتخاب دوبلين براي اهداي ايمپك و برگزاري مراسم سابقه  غني و درخشان ادبي اين شهر است. واضح است كه هرگاه صحبت  از ادبيات باشد دوبلين مركز دنياست. دوبلين بيش از هر شهر ديگري در دنيا برندگان جايزه نوبل ادبيات داشته است.  اين شهر زادگاه برخي از نويسندگان بزرگ جهاني جايزه  نوبل ادبيات مثل جرج برناردشاو، ويليام باتلريتيس،  ساموئل بكت و مسكن و ماواي برنده جايزه نوبل ادبيات سال  1995 شيموس هيني است. از اين شهر بزرگان سرآمد ادبيات  نظير جيمز جويس برخاسته اند كه به عقيده عده اي از صاحبنظران بعد از شكسپير بزرگترين نويسنده در زبان  انگليسي است.  به گفته اروين جايزه ايمپك دوبلين به مترجمين هم احترام  قائل مي شود. در صورتي كه اثر برگزيده هيات داوران از يكي از زبانهاي ديگر به غير از انگليسي باشد حدود يك سوم  پول جايزه به مترجم داده مي شود. اين اتفاق سال گذشته  افتاد هرتا مولر رمان نويس رومانيايي به خاطر كتابش  " سرزمين گوجه هاي سبز" برنده جايزه شد و يك سوم مبلغ به  مترجم كتاب اهدا گرديد.  توسعه حدود جايزه به قاره آسيا اروين درباره برنامه هاي آينده شركت ايمپك مي گويد: قصد داريم با تعيين جايزه اي براي بهترين اثري كه به زبان  چيني نوشته شده ايمپك را به قاره آسيا بكشيم.  وي مي افزايد: تصور مي كنم تا به حال ادبيات چيني زبان  موردحمايت شاياني قرار نگرفته است. براي انجام اين مهم  گفت وگوهايي با هياتهاي فرهنگي در هنگ كنگ، تايوان، و سنگاپور در حال پيگيري است.  شركت ايمپك علاوه بر اينها دو جايزه ادبي ديگر را نيز تامين مي كند كه يكي در مكزيك و ديگري در كانكتيكات  آمريكا اهدا مي شود. در مكزيك جايزه "مونت ري "به اثر برگزيده اسپانيايي زبان اهدا مي شود از عمر اين جايزه  سه سال مي گذرد. "مونت ري "دو جايزه 50000 دلاري است كه  يكي به اثر برگزيده در زمينه داستان و ديگري به برترين  اثر در شعر اهدا مي گردد.  جايزه ادبي ايمپك براي نويسندگان جوان 13 تا 18 ساله در ليچ فيلد در ايالت كانكتيكات برقرار شده است. ايمپك ويژه  نويسندگان جوان يك جايزه 1000 دلاري براي داستان، و يك  جايزه 1000 دلاري براي شعر در نظر گرفته است.  اروين مي گويد: آرزوي ما اين است كه نويسندگان جواني كه  در اين سالها جايزه ايمپك جوانان را مي گيرند 5 سال يا 10 سال ديگر جايزه ايمپك دوبلين را دريافت كنند.  وي برآن است كه چنانچه اثري از ادبيات چين ترجمه شده و برنده جايزه ايمپك شود آن وقت مي توان حتم داشت كه ايمپك  در دنيا اثر گذاشته و جايزه اي جهاني شده است.  ترجمه: فاضلي بيرجندي 
