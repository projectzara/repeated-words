 ساعت گرگ و ميش(داستان بلند) * نويسنده: محمدرضا پورجعفري  * نوبت چاپ: اول، 1378 * انتشارات: فكر روز * بها700 تومان  ساعت گرگ و ميش در پي آگاهي و روشنايي است فراز و فرود زندگي را مي كاود و صداهاي بيرون از روزمرگي را مي شنود.  انسان مي خواهد سرانجام دست كم به خودآگاهي دست يابد.  اما در مهلكه مي افتد، نگاه و تركيببندي تازه اي را مي آفريند تا از كهنگي بگريزد شايد به پاسخي فقط براي  خود دست يابد.  مي خواهد دست كم زير پوسيدگي، با جشنواره كلمه ها و رنگ  نگاه، چيزي تازه بيافريند. آنچه آفريده و شكفته مي شود مي بالد خوب يا بد نيست. شكل تازه درماندگي است. نغمه ها و نواها و موسيقي جنگل نشانه هايي از جان و روان نويسنده  را مي نمايد كه چگونه در خود و ديگران، در قلمرو پهناوري  كه پيش مي رود، احساس ها و هيجان هايش را به هر سو پرتاب مي كند، سرانجام، هر چه هست پرهيز از ستمبارگي را دوست  دارد. به مرگ ديگران كه فكر نكني مزه، صداها و بوي  گيج كننده اي را مي شنوي كه نامش زندگي است. چندان سيلان  نيرو و توان را در ما برمي انگيزاند كه مي خوانيم و نمي شنويم. انگار براي ديگري مي خوانيم تا عبرت آموز و پندآموز ننماييم. در خاموشي و تنهايي و در بيكرانگي و بخشندگي صداهاي طبيعي و طبيعت، ما نيز خواهيم مرد بي آنكه اين داستان را براي خودمان تمام كرده باشيم.  حسرتبار نگاه مي كنيم و انگشت حيرت به دهان، اين داستان  تمام شدني نيست.  گريز از تاريخ(نگرشي اجمالي بر تاريخ  و شروع بدون تجربه آدمي) * نويسنده: مهدي گلجان  * انتشارات: رها * بهاء85 تومان  نويسنده در مقدمه اي كه بر كتاب خود نگاشته، آورده است:  آيا آدمي در" زندگي "و شايد" مرگ "بدون تجربه شروع نكرده  است؟ و علت اينكه در" اتمام "تجربه اي نمي اندوزد اين  نيست كه در شروع هر چه بايد بفهمد، فهميده است؟ روزگاري كه بر آدميان گذشته و چيزي كه برخي از ما ناآگاهانه نام آن را تاريخ گذاشته ايم، تماما" شروع بدون  تجربه بوده است، روح حادثه آفريني و روح غير آرام بشر براي او اين امكان را فراهم آورده است كه در هر مقطعي كه  خواسته، بدون تجربه آغاز كند و بر اوراق تاريخ مدون و زندگينامه بشري خود ورقي بيافزايد، ولي اين مطلب را اكنون تذكار مي دهم كه اصل اول تاريخ را بايدآگاهانه  شناخت تا به درستي فهميد كه شروع بدون تجربه چه مفهومي  را داراست، ما اصل اول تاريخ را در مكانهاي مختلف به  صورتهاي متفاوت شنيده ايم اما اكنون مي خواهيم تعريف  جديدي از اصل اول تاريخ داشته باشيم تا شروع بدون تجربه  مفهوم خود را پيدا كند.  فيلم" روبان قرمز" به بخش مسابقه جشنواره سن سباستين راه  يافت گروه ادب و هنر: فيلم ايراني "روبان قرمز" آخرين ساخته  ابراهيم حاتمي كيا براي شركت در بخش مسابقه جشنواره سن  سباستين اسپانيا برگزيده شد.  به گزارش خبرگزاري جمهوري اسلامي، اين فيلم در نخستين  تجربه جهاني خود در بخش مسابقه چهل وهفتمين دوره اين  جشنواره كه مهرماه در شهر" سن سباستين "اسپانيا برگزار مي شود، به نمايش در مي آيد.  " روبان قرمز" برنده سيمرغ بلورين بهترين تدوين و بهترين  بازيگر ازهفدهمين جشنواره بين المللي فيلم فجر است. 
