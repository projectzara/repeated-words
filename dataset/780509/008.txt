 نگاهي به مشكلات ملاقات اطفال     * در صورتي كه به علت طلاق يا به هر جهت ديگر ابوين طفل  در يك منزل سكونت نداشته باشند، هر يك از ابوين كه طفل  تحت حضانت او نمي باشد، حق ملاقات طفل خود را دارد دو ماه است كه جگر گوشه ام را نديده ام هر بار كه براي  ديدنش به درخانه شوهر سابقم مي روم، او را از من مخفي  مي كند.  خواهش و التماس، هيچ كدام در دل سنگش اثر نمي گذارد.  قانون، نگهداري از بچه را به او سپرده و من حق دارم تنها در هفته 24 ساعت او را ملاقات كنم ; اما او اين حداقل را هم از من دريغ مي كند.  مي گويد" اگر مادر بودي كه سر زندگيت مي ايستادي "، آخر شما بگوييد، وقتي كارد به استخوان آدم مي رسد، چاره چيست؟ ولي بچه ام را چه؟ پاره تنم است، نمي توانم كه از او جدا شوم.  پسركم تنها سه سال دارد. يك سال است كه دادگاه نگهداري  از او را به پدرش سپرده، در اين مدت با زجر و بدبختي  تنها توانسته ام، چهار بار او را ببينم...  پس از جدايي والدين از يكديگر، براساس قانون مدني(ماده  1169)براي حضانت پسر، مادر تا دو سال و در مورد دختر تا هفت سال اولويت دارد. از آن پس حضانت(نگهداري)طفل بر عهده پدر است.  بر پايه ماده 1173 قانون مدني، هر گاه در اثر عدم مواظبت  يا انحطاط اخلاقي پدر يا مادري كه طفل تحت حضانت اوست،  صحت جسماني يا تربيت اخلاقي طفل در معرض خطر باشد، محكمه  مكلف است، به تقاضاي اقرباي طفل يا به تقاضاي  مدعي العموم هر تصميمي را كه براي حضانت طفل مقتضي بداند،  اتخاذ كند.  به دليل كلي بودن واژه "انحطاط اخلاقي "و تفسيرهاي  متفاوتي كه از اين قانون مي شود، در سال 76 نمايندگان  مجلس بر آن شدند تا براي جلوگيري از تشتت آرا و اختلاف  نظر قضات ودر نهايت سليقه اي عمل كردن آنان، مصاديقي چون  اعتياد به الكل و مواد مخدر، فساد اخلاقي، محكوميت يا غيبت طولاني، جنون، رها كردن طفل در محيط خالي از سكنه،  جرم عليه سلامت جسماني يا روحي طفل، ضرب و شتم و تاديب خارج از حد و سوء استفاده از توان روحي، جسمي، مالي و اقتصادي طفل را براي واژه "انحطاط اخلاقي "تعيين كنند.  ماده 1170 همان قانون تصريح مي دارد: "اگر مادر در مدتي  كه حضانت طفل بااوست، مبتلا به جنون شود يا به ديگري  شوهر كند، حق حضانت با پدر خواهد بود. " پس از جدايي والدين از يكديگر، براي فردي كه طبق قانون  حضانت به او تعلق نمي گيرد، اين حق باقي است كه فرزند خود را ملاقات كند، در صورت توافق نداشتن طرفين بر سر اين موضوع، تعيين ساعت ها و طول مدت ملاقات با قاضي است.  ولي از آنجايي كه پس از جدايي زن و مرد از يكديگر، هنوز آتش اختلاف و قهر ميان آن دو فروكش نكرده، هر يك سعي  مي كنند تا با وجه المصالحه قرار دادن فرزند مشترك، كينه  خود را فرو بنشانند و در اينجا تنها مساله اي كه لحاظ نمي شود، توجه به روحيات كودك است. پدر با بدگويي از مادر مي خواهد، عمل خود- جدايي - را براي كودك توجيه كند و مادر نيز...  خانمي در اين مورد مي گويد: "پس از جدايي از همسرم  دادگاه نگهداري از پسر هفت ساله ام را به او سپرد و قرار شد كه من جمعه از ساعت 8 صبح تا 8شب بچه را به منزل  بياورم. اما اين مقررات تنها براي يك هفته اجرا شد.  از هفته دوم هر وقت به درخانه شان رفتم، در را به رويم  باز نمي كرد. با هزار بدبختي به دادگاه رفتم و برگه  گرفتم و از طريق كلانتري و مامور اقدام كردم، بعد از مدتي ديدم كه محيط كلانتري براي بچه مناسب نيست، به خاطر بچه ام از خواست خود صرف نظر كردم، الان شش ماه است كه  بچه ام را نديده ام... " خانم ديگري نيز كه دو دختر 8 و 10 ساله دارد، مي گويد:  " دخترهايم خيلي به من علاقه داشتند. پس از جدايي من و همسرم، قاضي روزهاي تعطيل را براي ملاقات من با دخترهايم  در نظر گرفت، اما پدرشان كه معلوم بود، با تهديد آنان را وادار به گرفتن امضا كرده است، برگه اي را به قاضي نشان  داد كه هر دوي آنان نوشته بودند، حاضر نيستيم مادرمان را ببينيم و از آن پس بچه ها را نديدم. " اين خانم ادامه مي دهد: "من مي دانم كه آنان به شدت از پدرشان مي ترسند. حتي وقتي بر سر راه مدرسه رفتنشان قرار مي گيرم، مي گويند، مامان تو روخدا زودتر برو چون اگر بابا بفهمه مارو كتك مي زنه... " براي آن كه جانب انصاف را هم رعايت كرده باشيم، به يك  مورد كه متفاوت از چند مورد قبلي است، توجه كنيد:  آقايي حدودا" 30 ساله كه براي ملاقات با فرزندش به مجتمع  قضايي خانواده رجوع كرده است، مي گويد: "چند ماهي است كه  از همسرم به دليل نداشتن تفاهم اخلاقي جدا شده ام. حاصل  ازدواج مشترك ما دو فرزند است. يكي دختري 4 ساله و ديگري  پسري يك سال و نيمه. " او ادامه مي دهد: "همسرم هر دو بچه ها را به شهرستان  برده و من هيچ گونه دسترسي به آنان ندارم. " اين آقا سپس مي افزايد: "هرگاه كه براي ديدن بچه ها به  منزل پدر خانمم در شهرستان مراجعه مي كنم، از نشان دادن  بچه ها امتناع مي كند. " براساس تبصره يك ماده 14 قانون حمايت خانواده، "پدر يا مادر كساني كه حضانت طفل بر آنها واگذار شده، نمي تواند طفل را به شهرستاني غير از محل اقامت مقرر بين طرفين يا غير از محل اقامت قبل از وقوع طلاق يا به خارج از كشور بدون رضايت والدين بفرستند، مگر در صورت ضرورت و با كسب اجازه از دادگاه. " در كتاب" آنچه درباره حقوق ازدواج بايد بدانيم "دفتر سوم(حضانت و ولايت)كه توسط گروه پژوهشگران مسايل زنان  تاليف شده است، در اين مورد آمده است: "ديده شده كه در مواردي پدر بدون اطلاع مادر يا دادگاه دست به عمل خلاف  زده و طفل را از كشور يا از شهر محل اقامت قبلي خارج  كرده است در اين صورت مادر در مقابل عمل انجام شده قرار مي گيرد و باز پس آوردن طفل، نيازمند طي مراحل قانوني  پيچيده و زمان طولاني و صرف هزينه و عملا" براي مادران  غيرممكن است. بنابراين و در صورت تمايل و براي جلوگيري  از هر واقعه غيرقابل پيش بيني، مادر مي تواند از دادگاه  تقاضا كند كه طفل را ممنوع الخروج نمايد. " خانم ديگري نيز كه براي دريافت برگه اجازه ملاقات به  بخش اجراي احكام دادگاه خانواده رجوع كرده است، مي گويد:  پس از صدور حكم دادگاه مبني بر نگهداري از دختر 5 ساله ام هر هفته در روزهاي مقرر ملاقات، او را به پدرش  مي سپردم و در پايان مدت مقرر وي او را به منزل مي رساند و خود به دنبال كارش مي رفت. اما بار آخري كه پدرش او را برد، ديگر نياورد و هشت ماه است كه جست وجوهاي من بي ثمر مانده است.  براساس ماده 1174 قانون مدني: "در صورتي كه به علت طلاق  يا به هر جهت ديگر ابوين طفل در يك منزل سكونت نداشته  باشند، هر يك از ابوين كه طفل تحت حضانت او نمي باشد، حق  ملاقات طفل خود را دارد، تعيين زمان و مكان ملاقات و ساير جزييات مربوط به آن در صورت اختلاف بين ابوين با محكمه است. " روشن است كه قانونگذار تكليف ملاقات طفل را طبق قانون  مشخص كرده و جزييات مساله را برعهده محكمه يا همان  دادگاه نهاده است.  از آن پس، قانون دست قاضي را باز گذاشته تا با توجه به  مقتضيات روحي و جسمي و... كودك و والدين و ساير شرايط ديگر، بتواند در صورت توافق نداشتن آنان بر مساله ملاقات،  تكليف را روشن كند.  پرسش اينجاست با وجود قوانين موجود در باب ملاقات اطفال  چرا هنوز هم مادران براي ديدن جگرگوشه هايشان در راهروهاي دادگاه خانواده سرگردانند؟ خانم مهين دخت داوودي، معاون و سرپرست اجراي احكام مجتمع  قاضي خانواده در اين مورد مي گويد: "مهم ترين مساله در مورد ملاقات اطفال، نداشتن ضمانت اجراي قوي است. " وي مي افزايد: "برپايه ماده 14 قانون حمايت خانواده، هر گاه دادگاه خانواده تشخيص دهد، كسي كه حضانت طفل بر او محول شده، از انجام تكاليف مربوط به حضانت خودداري كرده  يا مانع ملاقات طفل با اشخاص ذي حق شود، اورا براي هر بار تخلف به پرداخت مبلغي از هزار ريال تا ده هزار ريال  و در صورت تكرار به حداكثر مبلغ مذكور محكوم خواهد كرد.  دادگاه در صورت اقتضا مي تواند، علاوه بر محكوميت مزبور،  حضانت طفل را به شخص ديگري واگذار نمايد. " به عقيده سرپرست اجراي احكام مجتمع قضايي خانواده، "طبق  قانون مدني، تكليف حضانت اطفال مشخص شده است. همچنين  ضمانت اجراي لازم با توجه به ماده واحده قانون حضانت  مصوب سال 1364 نيز وجود دارد وليكن در مورد ملاقات و ممانعت طرفي كه حضانت طفل با اوست و مانع ملاقات طفل با طرف ديگر مي شود، ضمانت اجراي كافي وجود ندارد. به همين  دليل اجراي حكم ملاقات مشكل است. " بر پايه ماده 632 قانون مجازات اسلامي(تعزيرات)،" اگر كسي از دادن طفلي كه به او سپرده شده است، در مورد مطالبه اشخاصي كه قانونا" حق مطالبه دارند، امتناع كند،  به مجازات از سه ماه تا شش ماه حبس يا به جزاي نقدي از يك ميليون و پانصدهزار تا سه ميليون ريال محكوم خواهد شد. " شايد ظاهر اين قانون چنين نشان دهد كه از اين ماده  مي توان درجهت ضمانت اجراي طرفي كه مانع ملاقات مي شود،  استفاده كرد، اما منظور قانونگذار از تدوين اين قانون  شخص يا اشخاصي يا موءسساتي است كه طفل به آنان سپرده شده  است. مانند پرستار، دايه يا مهدكودك ; ولي در مورد پدر يا مادري كه حق حضانت دارد و طفل نزد اوست و مانع ملاقات  مي شود، قابل اعمال نيست.  از طرف ديگر اين قانون در مواردي كه پدر يا مادري كه طفل  تحت حضانت او نيست و براي ملاقات، به والد ديگري كه طفل  تحت حضانت اوست مراجعه كند و پس از تحويل بچه در موعد مقرر وي را تحويل فردي كه حضانت به طور قانوني با او است،  نمي دهد، قابل استناد است.  مهين دخت داوودي در پاسخ به اين پرسش كه چه تمهيداتي را مي توان انديشيد تا قانون ملاقات اطفال از ضمانت اجراي  قوي برخوردار شود، مي گويد: "براي آن كه قانونگذار ضمانت  اجراي مناسبي براي والدي كه مانع ملاقات مي شود، در نظر بگيرد، لازم است بااهرم هايي همچون زندان ومجازات هاي  مالي فرد خاطي را تحت فشار قرار دهد. " وي با اشاره به اين كه اين اقدام بخش عمده اي از مشكلات  بر سر راه ملاقات اطفال را مرتفع مي كند، مي افزايد:  " براساس ماده واحده مصوب تير ماه 1364 كه به تاييد شوراي  نگهبان نيز رسيده است، چنانچه به حكم دادگاه مدني خاص يا قائم مقام آن دادگاه حضانت طفل برعهده كسي قرار گيرد و پدر و مادر يا شخص ديگري مانع اجراي حكم شود يا از استرداد طفل امتناع ورزد، دادگاه صادركننده حكم، وي را الزام به عدم ممانعت يا استرداد طفل مي نمايد ودر صورت  مخالفت به حبس تااجراي حكم محكوم خواهد شد. " داوودي خاطر نشان مي سازد: "چنانچه در مورد ملاقات هم  تبصره اي به اين ماده واحده افزوده شود و ضمانت اجرايي  در خصوص تخلف از انجام ملاقات براي شخص ممتنع در نظر گرفته شود، مشكل تا حدي مرتفع مي گردد. " وي مي گويد: "آنچه بايد مورد توجه قرار گيرد، وضعيت روحي  كودك و والدين به خصوص مادري است كه به دليل ممانعت پدر كودك يا پدربزرگ وي يا.. نمي تواند، فرزندش را ملاقات  كند.  در چنين شرايطي، در صورت تفويض اختيارات قانوني بيشتر به  قاضي و در نظر گرفتن ضمانت اجراي قانوني براي فرد مستنكف  مصلحت كودك را لحاظ كند.  قاضي در چنين مواردي با سنجيدن وضعيت عسر و حرج فرزندان  و مادر يا شخصي كه نمي تواند فرزندش را ملاقات كند،  مي تواند، حكم شايسته و مقتضي را صادر كند. " گفتني است اخيرا" طرحي در مورد حل مشكل ملاقات اطفال به  مجلس ارائه شده است كه براساس آن به غير از مساله حضانت،  موضوع" ملاقات "نيز به صورت تبصره به اين قانون اضافه  شود.  " بنفشه پورناجي " 
