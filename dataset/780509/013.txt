   گروه اقتصادي: همه باغ هاي زيتون، فندق و مزارع چاي  استان هاي گيلان و مازندران تا پايان برنامه سوم توسعه  به روش آبياري تحت فشار مجهز مي شوند.  خبرنگار ما به نقل از مسئولان كشاورزي استان گيلان گزارش  كرده است در صورت برخورداري مزارع چاي كشور از آبياري  تحت فشار، توليد برگ سبز چاي در مزارع كه پيش از اين در هر هكتار 8 تن بود به دو برابر يعني 16 تن افزايش  مي يابد.  به گفته مهندس اسماعيل نگارش رئيس سازمان كشاورزي اين  استان تاكنون سه هزار هكتار از دشت هاي زير كشت چاي به  روش آبياري تحت فشار مجهز شده و پيش بيني مي شود با اقدامات در دست اجرا تا پايان برنامه سوم توسعه اين  ميزان به سه برابر افزايش يابد.  به گفته كارشناسان منابع آب بهره گيري از آبياري تحت  فشار در مزارع كشت گندم، جو و چاي تا حد قابل توجهي در مصرف آب صرفه جويي و از هدر رفتن آب جلوگيري مي كند، ضمن  آنكه چون با شيوه هاي علمي و مكانيزه آب در ميان مزارع  تقسيم مي شود، هيچ بخشي از دريافت آب باز نمي ماند و ضايعات برداشت محصول نيز به حداقل ممكن مي رسد، آنها همچنين معتقدند بهره گيري از اين شيوه اين امكان را براي  زارعان فراهم مي آورد كه در برداشت محصول نيز از شيوه هاي مكانيزه و مدرن بهره بگيرند.  براي مقابله با خشكسالي هاي آتي ساخت سدهاي مخزني "تينان " در حومه شهرستان صومعه سرا و سد" لاسك "در شهرستان شفت  در دستور كار مسئولان استان گيلان قرار گرفته و مطالعه  براي ساخت 10 سد ديگر نيز شروع شده است.  گفت و گو با كارگران شاغل  در مزارع چاي  خبرنگار همشهري در جريان ديدار از مزارع چاي در حومه شهر فومن با چند نفر شاغل در مزرعه گفت وگو كرده و نظرات  آنها را درخصوص نوع كار، ميزان دستمزد و مشكلات احتمالي  جويا شده است.  سهيلا بصيرندار كه در كلاس اول راهنمايي تحصيل مي كند و تابستان به كمك تامين معيشت خانواده آمده است به خبرنگار ما گفت: روزي 15 تا 20 كيلو برگ سبز چاي برداشت مي كنم و دستمزدي معادل 600 تومان مي گيرم، تا ساعت پنج بعدازظهر در مزرعه مشغول به كار هستم، پدرم در شاليزار كار مي كند و توليد برنج او فقط در حدي است كه مصرف خودمان را در طول سال تامين كند.  " سميه آلوشيده "كه تا سوم راهنمايي درس خوانده و به گفته  خودش ديگر ميلي به ادامه تحصيل ندارد مي گويد: روزي 30 كيلو برگ سبز چاي به صاحب مزرعه تحويل مي دهم و حقوقي  معادل 900 تومان دريافت مي كنم او مي افزايد اگرچه تمام  سال در همين مزارع به كار مشغول هستم و هر فصل محصول  خاصي را برداشت مي كنيم اما از اين همه كار فقط مزد روزانه نصيب ما مي شود و از امتيازات ديگري مانند پاداش  و يا بيمه بي بهره ايم او مي گويد: جادارد سازمان  كشاورزي گيلان كه ارتباط كاري با مديران مزارع بزرگ دارد آنها را ملزم كند علاوه بر روزمزد كه رقم بالايي هم نيست  براي كارگران شاغل پاداش هم در نظر بگيرند و آنها را بيمه كنند. 
