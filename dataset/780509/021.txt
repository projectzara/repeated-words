 تا همين يك هفته پيش كه زمين در بستر خشك "نكارود" دهان  گشوده بود و مردم غمگنانه آرزوي باران را داشتند، هيچكس  گمان نمي برد، باران اين رحمت پروردگار كه تجلي زندگي و زيبايي از نظام طبيعت است، سيلي چنين ويران گر و نابودكننده را بر مردم زحمتكش، پرتلاش و صبور" نكا"  روانه كند. اما به قول شاعر" باران كه در لطافت طبعش  خلاف نيست "و اين موهبت يزداني، براي رويش زندگي و بركت  و فراواني بر خاك باريدن مي گيرد، اما از ياد نبريم كه  قوانين شريف طبيعت به هم پيوسته اند. ابر و باد و مه و خورشيد و فلك در كارند تا اين قانونمندي شكل بگيرد:  جنگل ها برويند، زمين غرق در گل و گياه شود، آب مايه  آباداني گردد و خاك مايه بركت و فراواني... اما وقتي كه  با دستان بي رحم ما درختان جنگلي فروافتادند و زمين از گياه خالي شد، باراني كه آنگاه باريدن مي گيرد گويي اشك  و اندوه طبيعت است از آن همه بي رحمي و ناسپاسي و اين  امر، طغيان رودها را در پي دارد و ويراني شهرها و نابودي  زندگي انسان ها را آنچه كه بر" نكا" و مردم زحمتكش و پرتلاش نكا رفت، منحصر به اين نقطه و اين شهر نبوده و نخواهد بود. تا زماني كه تعادل زيستي را بازنشناسيم و جنگل ها را منابع پايان ناپذيري تصور كنيم كه تا بي نهايت مي توان بر آن ها بي رحمانه چنگ انداخت، زمين  عريان و بي دفاع را به صورت بستري آماده براي سيل و تخريب درمي آوريم. بخش نخست گزارشي را كه به مناسبت  فاجعه سيل نكا تهيه شده است، مي خوانيد.  در سكوت و خلوت شب و در لحظه هايي كه ساكنان شهر" نكا"  فارغ از كار و تلاش روزانه در خواب آرميده بودند، سيل  ويرانگر كه ديوانه وار در بستر خشك نكارود به حركت  درآمده بود، امواج سركش خود را بر شهر كوبيد و زندگي و شادماني را در بسياري از خانواده ها با خود برد. امواج  سهمگين نكارود كه در ساعت 5/2 بامداد چهارم مردادماه، بر شهر فرود آمددر همان لحظه هاي نخست بيش از 5 هزار واحد مسكوني و مغازه و موءسسات گوناگون را به ويرانه مبدل كرد.  در آن ساعات نخست بامداد، ماموران آتش نشاني شهرداري نكا كه از عمق فاجعه آگاهي يافته بودند با به صدا درآورد،  آژير خودروهايشان، آنها را كه بي خبر از هجوم سيل  ويرانگر، هنوز در خواب بودند، باخبر كردند.  بر اثر سيل در شهر نكا كه 110 هزار نفر جمعيت دارد و يكصد روستاي پيراموني آن، خسارات بسيار سنگين ببار آمد و به اين ترتيب بار ديگر بخش ديگري از ميهن ما دستخوش  امواج ويرانگر سيل و خسارات بسيار سنگين و حتي  جبران ناپذير شد. بنابه تجربه هاي پيشين، در چنين  هنگامه هايي، بهره گيري از تمامي امكانات براي كمك رساني  به مردم آسيب ديده، برنامه ريزي  كوتاه مدت و به صورت اضطراري به منظور اسكان سيلزدگان  رساندن آذوقه، سوخت، پوشاك و ساير نيازهاي حياتي ديگر به  مردم بي خانمان منطقه واجبتر از هر اقدام ديگري است.  در جريان سيل مهيب و بي سابقه نكا نيز، بنابه گزارش هاي  دريافت شده، نيروهاي امدادگر از نقاط دور و نزديك همه  امكانات خود را با تجهيزاتي كه در اختيار داشته اند براي  ساماندهي سيلزدگان، برقراري شبكه هاي حياتي و همچنين نصب پل اصلي و مواصلاتي شهر نكا به كار گرفته اند و جريان  كمك ها از سوي دستگاههاي دولتي، نهادها، ارگان ها و مردم  به سوي اين شهر ادامه دارد. به هنگام جاري شدن سيل،  بخصوص سيل پردامنه اي كه در بستر نكارود به حركت درآمد،  گل و لاي و بقاياي سيلاب، يكي از دشواري هاي اصلي براي  امدادرساني محسوب مي شود، و به رغم اين قبيل موانع، روند كمك رساني به هموطنان آسيبديده ما در شهر نكا ادامه  دارد. اما نكته اصلي، علت جاري شدن سيلي چنين مهيب و ويرانگر در شهر نكا مي باشد. اگر بخواهيم، علت سيل را ناشي از خشكسالي، ترد شدن خاك و آسيبپذيري بافت زمين  بدانيم، تنها به يكي از عوامل زمينه ساز اين واقعه  خسارت زا و فاجعه آميز اشاره كرده ايم. اما در طول يكصد سال اخير، دستكم چند دوره خشكسالي در شمال ايران و از جمله منطقه نكا رخ داده است و كم و بيش، رودخانه ها نيز در اين منطقه طغيان كرده اند، اما در طول اين صد سال  مردم نظير سيل اخير را به ياد ندارند از سوي ديگر، در طول سال هاي اخير شاهد جاري شدن سيل هاي شديد و پرخسارت  در غرب مازندران و به ويژه شهرهاي نوشهر و تنكابن نيز بوده ايم كه شدت و زيان هاي ناشي از آنها كم سابقه بوده است.  خبرگزاري جمهوري اسلامي در گزارشي از قول مردم نكا اعلام  داشته است كه سيل اخير اين منطقه در طول صد سال گذشته  سابقه نداشته است.  پيش از پرداختن به علت هاي اصلي و زمينه ساز سيل ميزان  خسارات وارده را مرور مي كنيم:  در جريان سيل نكا به بيش از 5 هزار واحد مسكوني، تجاري و اداري خسارات جدي وارد شده است. مهندس رحمت الله احمدي  رئيس ستاد حوادث غيرمترقبه استان مازندران گفته است كه  علاوه بر خسارات جاني به 30 روستا در شهرستان نكا آسيب جدي وارد آمده و ميزان خسارات به تاسيسات زيربنايي، پلها،  معابر و خيابان هاي شهر سنگين تر مي باشد.  از سوي ديگر مهندس خرم رئيس ستاد حوادث غيرمترقبه كشور اعلام داشته است كه برپايه آخرين آمارها پنج هزار هكتار از اراضي كشاورزي در سه شهرستان ساري، بهشهر و نكا دچار خسارات عمده شده و همچنين يك هزار هكتار اراضي جنگلي  بالادست نيز به كلي از بين رفته است.  اما در شناخت علت اصلي جاري شدن سيل در مناطقي همچون نكا،  ابتدا مطالبي را كه در چند روز اخير از سوي كارشناسان،  مسئولان و برخي از ساكنان بومي منطقه سيلزده عنوان شده  است، مطرح مي كنيم.  سازمان هواشناسي كشور علت سيل هاي اخير در مناطقي از استان مازندران را خشكي خاك و ويژگي هاي منطقه ذكر كرده  كه منجر به افزايش زياد روان آب و سيلابي شدن رودخانه  شده است. سازمان هواشناسي همچنين خاطر نشان كرده است كه  بارش باران در اين منطقه در طول هفته گذشته بسيار شديد و كم سابقه بوده است. اين سازمان بارش باران شديد و احتمال  وقوع سيل را نيز قبلا" اعلام كرده بود.  " محمدحسن جمشيدي "نماينده نكا در مجلس شوراي اسلامي ضمن  اشاره به ميزان خسارات سنگين سيل و ضرورت كمك رساني به  آسيبديدگان درباره علت جاري شدن سيل در منطقه نكا گفته  است:  قطع بي رويه درختان و عدم بازكاشت آنها از دلايل اصلي  بروز سيل در منطقه بوده است.  خبرگزاري جمهوري اسلامي در گزارشي پيرامون سيل ويرانگر نكا خاطر نشان كرده است: طغيان رودخانه ها و سيل در واقع  پاسخ طبيعت به اعمال و رفتار ما انسان ها با محيط زيست  ما مي باشد. طبيعتي كه ديگر قادر نيست با از بين رفتن  جنگل ها و مراتع آبهاي باران را در خود جذب كند. سيل در واقع معلول است و حاصل پنجه كشيدن انسان به رخسار طبيعت  مي باشد و به گفته كارشناسان محيط زيست قطع بي رويه  درختان و برهم خوردن تعادل طبيعي از عوامل اصلي سيل  مي باشد. تخريب و بهره برداري بيش از حد ظرفيت طبيعت و استفاده مفرط و طولاني از جنگل ها و مراتع و بستر طبيعي  رودخانه ها موجب تخريب ديواره ها و بستر طبيعي رودها و طغيان آنها شده است. جنگل و پوشش فضاي سبز و مراتع به  صورت اسفنجي به هنگام بارندگي عمل مي كند و ضمن جذب آب آن را آرام آرام به سفره هاي زيرزميني و مقداري را نيز به رودخانه هدايت مي كند. بايد از سيل نكا عبرت گرفت و در استفاده از طبيعت عاقلانه برخورد كرد، چرا كه هر اندازه به حريم طبيعت تجاوز كنيم، طبيعت نيز با ما برخورد خشن و ناسازگار خواهد داشت. اين هشدار كارشناسان  محيط زيست به مردم است.  مهندس" محمدرضا روشن ضمير" مديركل محيط زيست استان  مازندران درباره علت وقوع سيل اعلام كرده است: قطع  بي رويه درختان و بر هم زدن تعادل طبيعي اكوسيستم خارجي  از عوامل اصلي سيل مي باشد.  به گفته وي متاسفانه تخريب و بهره برداري بيش از حد ظرفيت طبيعت و استفاده مفرط از جنگل ها و مراتع و بستر رودخانه ها موجبات جاري شدن سيل هاي ويرانگر را فراهم  مي كند.  " ادامه دارد" 
