   گروه ورزشي: پيتر ولاپان دبيركل كنفدراسيون فوتبال آسيا اعلام كرد: تهديد به تحريم مسابقه هاي جام جهاني فوتبال  در سال 2002 از سوي اين قاره همچنان به قوت خود باقي است.  دبيركل كنفدراسيون فوتبال آسيا با اعلام اين مطلب، ابراز اميدواري كرد پيش ازتشكيل جلسه مهرماه اين كنفدراسيون،  مساله افزايش سهميه قاره آسيا به پنج تيم حل و فصل شود.  قرار است جلسه فوق العاده كنفدراسيون فوتبال آسيا باحضور نمايندگان 45كشور عضو روز 18 مهر ماه امسال در شهر كوالالامپور برگزار و درباره تحريم جام جهاني سال 2002 در آن تصميم گيري نهايي شود.  ولاپان درباره ترك جلسه كنگره فدراسيون بين المللي  فوتبال(فيفا)كه روز 17 تير ماه گذشته در شهر لس آنجلس  آمريكا تشكيل شد از سوي نمايندگان كنفدراسيون فوتبال  آسيا در اعتراض به غيرمنصفانه بودن سهميه اين قاره گفت:  اين حركت به معني بي احترامي به شخص سپ بلاتر رئيس فيفا و ديگرمقامهاي اين سازمان بين المللي نبود. دبيركل  كنفدراسيون فوتبال آسيا گفت: ما در برابر عمل انجام شده  قرارگرفتيم و تنها راه نشان دادن عدم رضايت آسيا از تصميم فيفا، ترك اين جلسه بود. 
