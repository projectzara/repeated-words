 اخضر ابراهيمي، نماينده دبيركل سازمان ملل در امور افغانستان ديروزدر اسلام آباد گفت حملات طالبان عليه  اتحاد شمال خلاف توافقهاي اجلاس 26در تاشكند است.  نماينده دبيركل سازمان ملل در يك گفتگوي اختصاصي با خبرگزاري جمهوري اسلامي افزود در تاشكند همه طرفها صحبت  از صلح مي كردند و آنچه اكنون در افغانستان در جريان است  يك جنگ است.  ابراهيمي گفت تنها هدف من در سفر به كابل در واقع تلاش  براي قانع كردن طالبان براي خودداري از آغاز حملات بود ولي متاسفانه اين تلاش به نتيجه مطلوب نرسيد.  وي گفت در كابل نيز طالبان گفتند حمله نخواهند كرد ولي  همه شواهد كه حتي در خيابانهاي كابل مشهود بود حكايت  ازاحتمال حمله قريبالوقوع طالبان به اتحاد شمال داشت.  ابراهيمي افزود در خيابانهاي كابل تعداد زيادي جوان  مشاهده مي شد كه از شهرهاي جنوبي افغانستان براي شركت در اين حملات منتقل شده بودند.  وي گفت همچنين تعداد زيادي جوانان پاكستاني در خيابانهاي  كابل ديده مي شدند كه عمدتا از مدارس ديني اين كشور به  افغانستان منتقل شده بودند.  ابراهيمي افزود در كابل طالبان از قبل بيمارستانها را خالي كرده بودند و مقادير زيادي خون نيز براي مجروحين  جنگي پيش بيني شده بود كه اين حاكي از آمادگي گسترده  طالبان براي حمله به اتحاد شمال را داشت.  وي گفت همچنين تعداد زيادي پروازهاي شبانه تداركاتي در فرودگاه كابل انجام مي شد.  نماينده دبير كل سازمان ملل افزود: برخي مي گويند در حالي كه ما انتظارحملات را داشتيم پس چگونه درخواستها و تلاشهاي خود را ادامه داديم.  وي در پاسخ به اين پرسش خود گفت: بخاطر اين بود كه به هر حال بايستي بااميدواري اين كه تلاشهاي مانتيجه بخش باشد به اقدامهاي خود براي برقراري صلح ادامه دهيم.  اخضرابراهيمي در پاسخ به اين سوال كه طالبان بااستناد به  دراختيارداشتن 90 درصد سرزمين افغانستان خواستار شناسايي  بين المللي شده است گفت: البته كشورهاودولت ها راسا براساس مصالح خود دراين مورد تصميم مي گيرندولي هيچ  كشوري تاكنون نگفته است به اين دليل كه همه خاك  افغانستان دراختيارطالبان نيست آن را به رسميت نمي شناسد.  وي گفت طالبان اگر 100 درصد خاك افغانستان را نيز تصرف  كند بازهم مشكل جامعه بين الملل باقي است زيرا گروه  ديگري ممكن است پس از مدتي به جنگ با طالبان بپردازد.  وي گفت مشكل اصلي همان مشاركت عموم مردم در ساختار حكومتي افغانستان است و به نظر نمي رسد تصرف زمين در اين  زمينه به طالبان كمك كند.  اخضر ابراهيمي درباره نتيجه اين جنگها گفت: در افغانستان  نمي توان اوضاع را پيش بيني كرد به رغم حملات طالبان به  اتحاد شمال ممكن است اين طالبان باشد كه در نهايت زمين  را از دست بدهد.  اخضر ابراهيمي در مورد احتمال بروز كشتارهاي دسته جمعي  توسط طالبان در صورت پيشروي به مناطق اتحاد شمال گفت هيچ  چيزي را نمي توان پيش بيني كرد ولي ما دعا مي كنيم  كشتارهاي دسته جمعي كه در مزار شريف و باميان اتفاق  افتاد دوباره تكرار نشود.  وي افزود البته اين نگراني وجود دارد زيرا مناطقي كه در آن جنگ درجريان است مناطق پرجمعيتي است.  در ارتباط با برنامه هاي امدادرساني سازمان ملل به مناطق  مختلف افغانستان وي گفت البته تا كنون تلاش شده كه  برنامه هاي مختلف امدادي سازمان ملل بصورت عادي ادامه  يابد ولي به علت اوضاع جنگي اكنون پروازهاي سازمان ملل  به افغانستان قطع شده است.  اخضر ابراهيمي، روز گذشته وارد پاكستان شد و يك گفتگوي  يك ساعته درمنطقه ماري، خارج از اسلام آباد با محمد نواز شريف، نخست وزير پاكستان انجام داد.  مطبوعات پاكستان جزئيات موضوعات گفتگو شده در اين ديدار را مطرح نكردند. وي قرار است امروز عازم نيويورك شود.  در همين حال جبهه متحد براي نجات افغانستان ادعاي طالبان  مبني بر سقوط شهر" محمودراقي "مركز استان كاپيسا را رد كرد.  يك منبع اين جبهه روز جمعه به خبرگزاري جمهوري اسلامي  گفت: جنگ ميان طالبان و جبهه متحد ادامه دارد اما" محمود راقي" هنوز در كنترل جبهه متحداست.  طالبان روز پنجشنبه با آغاز تهاجم وسيع عليه جبهه متحد در شمال كابل اعلام كرد: بخشداري هاي نجراب، كوه صافي و محمود راقي را از كنترل جبهه متحد خارج كرده است.  جبهه متحد با تاييد سقوط نجراب افزود: طالبان از طرفهاي  غوربند، كوه صافي، نجراب و سرك كهنه حمله بزرگي را عليه  مواضع احمد شاه مسعود آغازكرده و جنگ به شدت ادامه دارد. 
