 جاكارتا- خبرگزاريها: مگاواتي سوكارنو پوتري رهبر اصلاح طلبان اندونزي پس از هفته ها سكوت، روز پنجشنبه از عزم خود براي ايجاد دگرگوني در نظام سياسي - اقتصادي  اندونزي خبر داد.  وي كه حزبش در انتخابات پارلماني اندونزي بيشترين آراء را به دست آورده است و احتمالا" تا زمستان آينده رئيس  جمهوري اندونزي خواهد شد، در نطق پرشور خود گفت: راي  مردم اندونزي به حزب" مبارزه براي دمكراسي "، راي به  ايجاد تغييرات گسترده و ژرف در رژيم سياسي اندونزي است.  مگاواتي سوكارنو پوتري، دختر احمد سوكارنو، بنيانگذار اندونزي جديد است كه در سال 1965 ميلادي بر اثر كودتاي  ژنرال ها به رهبري ژنرال سوهارتو از قدرت بركنار شد.  سوهارتو سال گذشته بر اثر شورش عمومي مردم اندونزي  بركنار شد و اكنون در تنهايي و بيماري به سر مي برد.  سخنان روز پنجشنبه مگاواتي با واكنش هاي متفاوتي در ميان  طيف هاي سياسي اندونزي روبرو شد.  محافظه كاران عهد سوهارتو كه اكنون ژنرال ويرانتو رئيس  ستاد ارتش اندونزي رهبري آنان را به عهده دارد، در واكنش  به اظهارات مگاواتي گفت: ارتش از حق خود براي اعمال قدرت  سياسي در اندونزي دست برنمي دارد.  ويرانتو با اشاره به بخشي از سخنان مگاواتي كه گفته بود بايد غيرنظاميان سكان سياست را به دست بگيرند، گفت: اگر چه طبق قانون، ارتش مسئول امنيت و دفاع ملي است، اما وظايف ديگري نيز در جهت "سعادت مردم "به عهده دارد و از اين وظايف خود دست نخواهد كشيد.  واكنش، اصلاح طلبان، ليبرال ها و محافل اقتصادي و مالي  اندونزي به اظهارات مگاواتي، درست در مقابل مواضع  ويرانتو بود.  تحليل گران نزديك به اصلاح طلبان اندونزي گفتند: سخنان  مگاواتي نشان مي دهد كه وي از حالت انزواي چندساله خارج  شده است و طبقه متوسط اندونزي مي تواند به رهبري وي  اميدوار باشد. اصلاح طلبان اندونزي از مگاواتي انتظار دارند كه وي خصوصي سازي را گسترش دهد، آزادي هاي سياسي  را عمق بخشد، دخالت نظاميان را در سياست از بين ببرد و زمينه محاكمه نزديكان سوهارتو را فراهم آورد.  كوسوما، رئيس كميته مستقل نظارت بر انتخابات اندونزي كه  از اصلاح طلبان فعال اندونزي است گفت سخنان روز پنجشنبه  مگاواتي اين اميد را در ميان اصلاح طلبان برانگيخته است  كه رئيس جمهوري آينده، بتواند شعارهاي آنان را تحقق بخشد. 
