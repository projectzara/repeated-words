   اجلاس منطقه اي پيمان ثبات در كشورهاي جنوب شرقي اروپا ديروز در سالن المپيك "زترا" در شهر سارايوو مركز بوسني  و هرزگوين بكار خود پايان داد.  به گزارش ايرنا از سارايوو در اين اجلاس هيات هاي  بلندپايه نمايندگي و سران كشورهاي بوسني و هرزگوين،  كرواسي، اسلووني، مقدونيه، مجارستان، روماني، آلباني،  بلغارستان، مونته نگرو، تركيه، قبرس، جمهوري چك، استوني،  لتوني، ليتواني، مولداوي، لهستان، اسلواكي، اوكراين و نمايندگاني از سازمانهاي بين المللي شركت دارند. رياست  اين اجلاس را" مارتي آهيتساري "رئيس جمهوري فنلاند و رئيس دوره اي اتحاديه اروپا به عهده دارد.  اجلاس پيمان ثبات روز پنجشنبه آغاز شد، اما بيشتر رهبران  و نمايندگان سياسي كشورهاي جهان ديروز به نشست هاي اين  اجلاس ملحق شدند و بيشتر تصميم ها در جلسه ديروز گرفته  شد.  بيل كلينتون رئيس جمهوري آمريكا، ماسيمو دالما نخست وزير و لامبرتوديني وزير امور خارجه ايتاليا، سرگئي استپاشين  نخست وزير روسيه و كمال خرازي وزير امور خارجه ايران از جمله شخصيت هايي هستند كه براي شركت در اجلاس "پيمان  ثبات" به سارايوو رفته اند.  انتظار كشورهاي شركت كننده در اجلاس پيمان ثبات اين است  كه براي كشورهاي جنوب شرقي اروپا، به ويژه منطقه بالكان،  ترتيباتي را سازماندهي كنند كه جلو جنگ هاي قومي را بگيرد.  علي عزت بگوويچ رئيس جمهوري بوسني - هرزگوين، پنجشنبه شب درباره هدف هاي اين اجلاس گفت: اروپا هنگامي كه بخش اعظم  آن با جنگ و درگيري روبه رو باشد از صلح و رفاه واقعي  برخوردار نخواهد بود. جنگ ها و بحرانها در اروپا پشت سر گذاشته شده و اين پيمان چشم انداز واقع بينانه تري را گشوده است.  وي گفت: كشورهاي منطقه جنوبي شرقي اروپا بايد به همراه  ديگر كشورهاي اروپايي در قرن آينده در راه امنيت، توسعه  اقتصادي و استقرار دمكراسي حركت كنند.  مارتي آهيتساري رئيس جمهوري فنلاند و رئيس اولين اجلاس  پيمان ثبات در كشورهاي جنوب شرقي اروپا نيز در يك  كنفرانس خبري گفت هدف اصلي اين پيمان يكپارچگي اروپا است.  وي افزود از مدتها پيش تمايل براي يكپارچه شدن كشورهاي  جنوب شرقي اروپا وجود داشت و اين كشورها بايد همكاري هاي  خود را با جامعه بين الملل توسعه دهند.  بودو هومباخ مسئول هماهنگي امور اولين اجلاس پيمان ثبات  در كشورهاي جنوب شرقي اروپا نيز در اين كنفرانس اعلام  كرد همكاري منطقه اي، ايجاد دمكراسي و بازسازي اقتصادي  سه موضوع اصلي در كشورهاي جنوب شرقي اروپا است. 
