 منابع آگاه در دمشق و قاهره اعلام كردند: كنفرانسي با شركت ده كشور عربي روز يكشنبه(فردا)براي بحث و تبادل  نظر در مورد مبارزه با تروريسم در جده برگزار مي شود.  به گزارش خبرگزاري فرانسه، مصر، يمن، اردن، سودان،  الجزاير، تونس، بحرين، امارات و دولت خودگردان فلسطيني  شركت كنندگان در اين كنفرانس هستند.  رياست اين كنفرانس را شاهزاده "نايف بن عبدالعزيز" وزير كشور عربستان سعودي برعهده خواهد داشت.  در اين كنفرانس كه سه روز به طول خواهد انجاميد، قرار است راههاي اجراي اصول كنوانسيون اعراب در مورد مبارزه  با تروريسم مورد بررسي قرار گيرد.  اين كنوانسيون كه پس از تصويب 8 عضو از 22 عضو اتحاديه  عرب در ماه مه به اجرا گذاشته شده است، از كشورهاي امضاء كننده مي خواهد به تروريستها پناه ندهند و از نفوذ آنها به خاك كشورشان جلوگيري كنند.  در اين كنوانسيون همچنين يك همكاري كامل امنيتي و قضايي  بخصوص در زمينه تبادل اطلاعات در مورد فعاليت هاي  تروريستي و استرداد افراد متهم به دست داشتن در اين  فعاليت ها، پيش بيني شده است.  امضاء كنندگان اين كنوانسيون متعهد شده اند از هدايت  تامين مالي و يا ارتكاب اعمال تروريستي خودداري كرده و طبق قوانين قضايي مختص هر كشور با اقدامات تروريستي  مقابله كنند. 
