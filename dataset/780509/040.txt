 گروه شهرستانها: دفتر آيت الله طاهري نماينده ولي فقيه و امام جمعه اصفهان ديروز به مناسبت حمله به حجت الاسلام  والمسلمين قاضي عسكر امام جمعه موقت اصفهان در هنگام  اداي فريضه نمازجمعه اطلاعيه اي منتشر كرد. در اين  اطلاعيه كه نسخه اي از آن براي همشهري ارسال  شده آمده است: روز جمعه مورخ هشتم مرداد ماه 1378 عنصر مشكوكي مايه اخلال در نماز جمعه باشكوه اصفهان گرديد و هنگامي كه امام جمعه موقت اصفهان حضرت حجت الاسلام  والمسلمين جناب آقاي قاضي عسكر دام عزه هنوز سجده اول  نمازجمعه را به پايان نبرده بود مورد حمله مهاجم مشكوك  قرار گرفت كه بحمدلله والمنه هوشياري و دخالت به موقع  نمازگزاران و مردم خداجو مانع اجراي توطئه گرديد.  ما ضمن محكوم كردن طراحان و مجريان اين گونه حوادث كه از ديرباز نمازجمعه پرصلابت و انقلابي اصفهان را هدف گرفته  است از مسئولين امور قاطعانه انتظار داريم با ريشه يابي  اين حادثه نفرت انگيز و حوادث قبلي كه موجب هتك حرمت  نمازجمعه و نماينده ولي فقيه و امام جمعه محترم اصفهان  حضرت آيت الله طاهري مدظله شد بيش از اين اجازه ندهند مقدسات و ارزشهاي اسلامي و انقلابي مورد تعرض مشتي اراذل  و اوباش و گروهي نابخرد و قانون ستيز قرار گيرد.  خبرگزاري جمهوري اسلامي عصر ديروز از حمله و ضرب و شتم  امام جمعه موقت اصفهان توسط يك فرد ناشناس خبر داد.  بنابه اين گزارش حجت الاسلام سيد علي قاضي عسكر در هنگام  انجام سجده در ركعت اول نماز جمعه اصفهان، با يورش فردي  مهاجم روبرو شد.  گزارش خبرگزاري جمهوري اسلامي به نقل از مجري آيين نماز كه نزديكترين فرد به صحنه بود، حاكيست حادثه زماني روي  داد كه فرد مزبور با خروج ناگهاني از صف دوم نمازگزاران  به سوي امام جمعه يورش برد و با لگد به پهلوي او زد.  به گفته وي در همين زمان عمامه امام جمعه بر زمين افتاد و وي به رغم تحمل ضربه وارده قصد انجام سجده دوم را داشت  كه فرد مهاجم باز هم به سوي او يورش آورد اما در اثر بر هم خوردن تعادلش، به سمت جلوي محراب واژگون شد.  گفته مي شود فرد مهاجم كه 35 ساله به نظر مي رسيد مسلح  نبود.  در اين هنگام خيل نمازگزاران اصفهاني كه با قطع ناگهاني  صداي امام جمعه و طول كشيدن مدت زمان سجده او مواجه شده  بودند با شنيدن فرياد مرگ بر منافق برخي از افراد حاضر در صفوف جلوي آيين، نمازشان را شكستند.  در اين هنگام حجت الاسلام قاضي عسكر ضمن قرارگرفتن در پشت سخنگاه، همگان را به حفظ آرامش دعوت كرد.  گفتني است كه با حاكم شدن آرامش نسبي در مصلي نمازجمعه  آيين نماز جمعه اصفهان پس از چند دقيقه وقفه مجددا به  امامت حجت الاسلام قاضي عسكر برپا شد.  اضافه مي شود فرد مهاجم توسط محافظين جلوي صحن دستگير و بلافاصله از محل مسجد به بيرون انتقال داده شد. 
