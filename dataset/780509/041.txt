 * اسلام متحجر، انديشمندان و جوانان را از دين دلسرد مي كند * درود خدا بر پسران، دختران و جوانان پر شور ميهن  اسلاميمان ايران كه شكوفاتر و شكوهمندتر از هميشه در عرصه انقلاب حضور يافته اند گروه شهرستانها: حجت الاسلام و المسلمين سيد محمد خاتمي  رئيس جمهوري در سومين و آخرين روز از سفر خود به استان  همدان و در جمع گرم و صميمي هزاران موءمن به انقلاب،  ارزشهاي والاي اسلامي و علاقمندان به نظام و دولت در شهرستانهاي رزن، كبودرآهنگ و اسدآباد حضور يافت.  به گزارش خبرنگار همشهري در همدان آقاي خاتمي در جمع  مردم رزن در ورزشگاه سرداران شهيد اين شهرستان با برشمردن افتخارات شهرستان رزن گفت: شما پرورنده شهيد آيت الله مفتح يكي از فرزندان شهيد، عالم و روشن بين و انقلابي هستيد كه جزو اولين شهداي انقلاب اسلامي به دست  منافقان بود. وي با اظهار تاسف از شهادت شهدايي چون مفتح  و مطهري در اوائل انقلاب گفت: توطئه گران و منافقان  معتقد بودند كه اسلام قديمي نمي تواند نيازهاي مردم  امروز را برآورده سازد.  وي افزود: چنين شهيداني به شهادت رسيدند چون دشمنان  مي دانستند كه آنها اصالت اسلام را عرضه مي دارند و هيچ گاه توهمات و برداشت هاي خود را جزو اسلام به شمار نمي آورند بلكه با شيوه و ديدي نو و متناسب با نيازهاي  امروز به قرآن و اسلام رجوع مي كنند، به طوري كه اسلام  بتواند تامين كننده نيازهاي مردم قرن حاضر باشد.  وي با بيان اين كه دشمنان با اسلام متحجر دشمني ندارند،  اظهار داشت: آنها با اين نوع اسلام موافقند، چون اسلام  متحجر جوانان و انديشمندان را از اسلام زده و دلسرد مي كند و اين همان كاري است كه ماديگرايان مي خواهند و انجام مي دهند.  وي با اشاره به مشكل كم آبي در كشور اظهار داشت: به رغم  دارا بودن منابع آبي متاسفانه در كشور استفاده خوبي از آن نمي شود و بخش عمده اي از آب اين منابع به دريا مي ريزد و يا به اشكال متفاوت از كشور خارج مي شود. رئيس  جمهوري افزود: امروز با توجه به مشكلات خشكسالي بايد به  طور جدي با ايجاد سد از خروج و به هدر رفتن آب جلوگيري  كنيم و مردم هم بايد در مصرف آب صرفه جويي و با مصرف  حداقل آب، حداكثر بهره گيري را از آن بكنند. آقاي خاتمي  به جريان سدسازي در كشور اشاره و خاطرنشان كرد: با وجود اين سدسازي ها تنها بخش كمي از آبهاي موجود استفاده  مي شود.  آقاي خاتمي افزود: در اين سفر بهره برداري از طرح  آبرساني به رزن، گازرساني به شهرهاي قروه و رزن،  بهره برداري از تلفن همراه، شركت سيمان و آهك رزن و چندين طرح ديگر با هزينه اي بالغ بر 46 ميليارد ريال  آغاز شد.  گفتني است آقاي خاتمي در سفر به شهرستان رزن با بهره گيري از اعتبارات در اختيار رئيس جمهوري دستور احداث كانون پرورش فكري كودكان و نوجوانان، احداث زمين  چمن فوتبال در سردرود، مجتمع آموزشي شبانه روزي قروه و احداث دبستان شاه انجلين را صادر كرد.  رئيس جمهوري همچنين در جمع مردم كبودرآهنگ با قدرداني از ابراز احساسات پاك و صادقانه مردم اين منطقه اظهار داشت:  حقيقتا" در برابر اين همه ابراز احساسات صميمانه مردم كه  نشاندهنده محبت آنان به نظام و علاقه به خدمتگزاران نظام  است چيزي نمي توانم بگويم.  آقاي خاتمي با اشاره به ويژگي مهم اين منطقه گفت: وجود پايگاه استراتژيكي "نوژه "از مهمترين شاخص هاي موجود در منطقه است. پايگاه نوژه همواره نقش مهمي در جنگ تحميلي  داشته و اكنون نيز حافظ مرزهاي ميهن اسلامي است.  وي هوشياري مردم متدين پايگاه نوژه و همراهي مردم  كبودرآهنگ در ابتداي انقلاب اسلامي را ستود و اظهار داشت:  هرگز از ياد نمي بريم كه در ابتداي انقلاب چه خطر بزرگي  از سر ما گذشت ; دشمن به كودتاي پايگاه نوژه دل بسته بود اما نمي دانست كه نيروهاي موءمن و متعهد به نظام، اجازه  هيچ تعرضي را به دشمن نخواهند داد. وي با بر شمردن غار عليصدر به عنوان دومين شاخص مهم منطقه گفت: وجود بزرگترين غار آبي جهان در منطقه كبودرآهنگ هديه ارزنده  الهي است كه مي تواند منطقه را به قطب مهم گردشگري كشور تبديل كند كه البته اين امر در توسعه اقتصادي منطقه هم  نقش بسزايي خواهد داشت.  وي به اهتمام دولت در رفع مشكلات اين شهرستان اشاره كرد و گفت: اين منطقه شايستگي رشد بيشتري را دارد و اميدواريم بتوانيم در برنامه پنج ساله سوم توسعه حق اين  مردم خوب را ادا كنيم.  همزمان با سفر رئيس جمهوري به شهر كبودرآهنگ، طرح  آبرساني به اين شهر، توسعه مركز 2 هزار شماره اي  كبودرآهنگ، ايجاد مراكز 256 شماره اي خان آباد و سردارآباد، شركت توليد قطعات گرانيتي ويان، شركت تعاوني  پوست و چرم، شركت اكسيژن نسيم غرب، 12 دفتر مخابراتي و شركت مبتكر نورد فلز كبودرآهنگ مورد بهره برداري قرار گرفت.  رئيس جمهوري در ادامه ديدار خود با مردم استان همدان  پنج شنبه در جمع مردم اسدآباد حضور يافت و به ابراز احساسات صميمانه و پرشور آنان به گرمي پاسخ گفت.  آقاي خاتمي در پاسخ به ابراز احساسات جوانان اسدآباد گفت:  امروز جوانان ما در عرصه انقلاب شكوفاتر و شكوهمندتر از هميشه حضور يافته اند و درود خدا بر پسران و دختران و جوانان پرشور ميهن اسلامي باد.  وي با اشاره به نقش ارزشمند منطقه اسدآباد در تربيت  بزرگاني چون سيدجمال الدين اسدآبادي اظهار داشت: اسدآباد خاستگاه بيداري، خاك آزاديخواهي، سرزمين استقلال طلبي و وادي اسلام خواهي است.  وي افزود: سيد جمال الدين اسدآبادي مصلح بزرگي است كه در عصر تاريكي زندگي مسلمان، عصر استعمار و استبداد و عصر عقبماندگي و تحجر به پاخاست.  آقاي خاتمي خاطرنشان كرد: سيد جمال الدين اسدآبادي با مبارزات خود بذر بيداري را در جهان اسلام پاشيد و يكي از عوامل موءثر برانگيزنده روحانيت بيدار دل برعليه سلطه  استعمار بود.  وي افزود: امروز ملت ما به تاسي از سيد جمال الدين  اسدآبادي فرزند خلف خود، دين، آزادي، امنيت و پيشرفت و استقلال را با هم طلب مي كند.  رئيس جمهوري در بخش ديگري از سخنان خود به تحولات ايجاد شده پس از پيروزي انقلاب اسلامي در كشور اشاره و بر لزوم  ايجاد صنايع اساسي و مادر در استان همدان تاكيد كرد. آقاي  خاتمي گفت: در برنامه پنج ساله سوم توسعه كه در حال حاضر در دست تدوين است از جمله استانهايي كه بايد كوشيد صنايع  زيربنايي و تعيين كننده در آن ايجاد شود استان همدان است.  وي با توجه به تاخير در احداث طرح ذوب آهن غرب كشور در شهرستان اسدآباد خطاب به مردم گفت: تاكنون حدود 8 ميليارد ريال براي اين طرح هزينه شده است و با توجه به  اهميت اين طرح قرار شده با همكاري استانداري همدان،  وزارت معادن و فلزات، سازمان برنامه و بودجه و بانك  مركزي با تشكيل كميته اي تكليف اجراي اين طرح بزرگ طي يك  يا دو هفته آينده مشخص شود.  در سفر رئيس جمهوري به شهرستان اسدآباد مركز تربيت معلم  اسدآباد، تلفن همراه، طرح آب آشاميدني اسدآباد، استخرهاي  پرورش ماهي و چندين طرح مخابراتي به بهره برداري رسيد.  همچنين با بهره گيري از اعتبارات در اختيار رئيس جمهوري  تكميل دانشگاه پيام نوراسدآباد و احداث يك مدرسه  راهنمايي در روستاي طويلان اين شهرستان در اولويت قرار گرفت.  به گزارش خبرنگار همشهري در همدان، آقاي خاتمي  رئيس جمهوري در ادامه برنامه هاي سفر خود پنجشنبه شب در جلسه شوراي اداري استان همدان در سخناني از انفجار جمعيت،  سقوط قيمت نفت و سررسيد بدهي هاي خارجي به عنوان  عمده ترين مسائل دولت در دو سال گذشته ياد كرد و بر ضرورت استفاده از امكانات داخلي و خارجي تاكيد كرد.  رئيس جمهوري در جمع مسئولان و مديران استان همدان گفت:  در بخش اقتصاد بايد استعداد، توان و نيروي مردم به كار گرفته شود و براي سرمايه گذاري، تامين امنيت اقتصادي نيز ضروري است.  وي خاطرنشان كرد با اتخاذ سياست خارجي مدبرانه مي توان  امكانات وتوانمندي هاي خارج از كشور را براي شكوفايي  اقتصاد كشور به كارگرفت.  رئيس جهوري با اشاره به معضل بيكاري در كشور افزود: براي  كنترل رشد بيكاري و ايجاد فرصت هاي شغلي جديد سالانه به  اعتباري معادل دو برابر بودجه عمراني كشور نياز است.  آقاي خاتمي سقوط بهاي نفت در بازارهاي جهاني را در دو سال گذشته يادآور شد و افزود: گر چه اين امر فشار زيادي  به دولت و مردم وارد كرد، اما با اتخاذ سياست ها و تدابير مناسب و صرفه جويي دولت، تلاش شد تاافزايش تورم كنترل  شود.  وي با تاكيد بر تلاش دولت براي فراهم كردن كالاهاي اساسي  مردم، از جمله مواد دارويي و غذايي گفت: با برنامه ريزي  مناسب، دولت در شرايط سخت اقتصادي، نيازهاي اوليه مردم  را تامين كرد.  آقاي خاتمي با اشاره به رشد صادرات غيرنفتي در ماههاي  اخير ابرازاميدواري كرد كه درآمد حاصل از صادرات غيرنفتي  امسال تا حدود يك ميليارددلار افزايش يابد.  وي توزيع عادلانه سرمايه و امكانات و توجه بيشتر به  صادرات غيرنفتي و دادن اختيارات بيشتر به مسئولان  استان ها را از جمله جهت گيريهاي برنامه سوم توسعه  اقتصادي كشور ذكر كرد.  آقاي خاتمي همچنين خاطرنشان كرد: جامعه ما جامعه جواني  است و پرسش هاي فراواني دارد و ما به عنوان متفكران  مسلمان كه مي خواهيم جامعه را بر اساس اسلام اداره كنيم،  بايد به اين پرسش ها پاسخ دهيم.  وي با تاكيد بر شناخت زمان و مكان در برخورد با مقوله هاي مختلف اجتماعي تصريح كرد: بايد در عرصه هاي  مختلف به گونه اي عمل كنيم كه اسلام به ناتواني در اداره  امور جامعه متهم نشود.  آقاي خاتمي با بيان اهميت حقوق مردم و حكومت گفت:  نمي توان فقط روي اين نكته كه مردم چه تكليفي نسبت به  نظام و انقلاب دارند، تكيه كرد، بلكه بايد بر دفاع از حقوق مردم و اداي آن نيز تاكيد شود.  رئيس جمهوري افزود: بايد زمينه ابراز حقوق و مشاركت مردم  را در چارچوبنظم پذيرفته شده در جامعه فراهم كنيم و در اين صورت مي توان از امكانات به خوبي استفاده كرد و استعدادها را به فعليت رساند.  گزارش خبرنگار همشهري حاكيست آقاي خاتمي رئيس جمهوري  پنجشنبه شب در پايان سفر سه روزه اش و پيش از ترك استان  همدان در جمع خبرنگاران وضعيت فرهنگي، اجتماعي، و امكانات آموزشي استان همدان را نامناسب دانست و اظهار داشت: اين استان با وجود مردمي فهيم، باشعور و سابقه علم  و دانش از امكانات كافي فرهنگي و اجتماعي برخوردار نيست.  وي با بيان اين كه بزرگترين سرمايه استان همدان مردماني  خوش فكر، متدين و معتقد به نظام است، گفت: استان همدان  همه شايستگي ها و قابليت هاي لازم را براي توسعه دارد و اميد است كه با برنامه ريزيهاي اصولي در برنامه سوم  توسعه بتوان حق مردم استان را ادا كرد. وي افزود: استان  همدان ضربات سنگيني را در طي جنگ تحميلي و دوران انقلاب تحمل كرده و در دوران جنگ به عنوان يكي از استانهاي  پشتوانه جنگ بوده و از جنگ خسارات فراواني ديده است اما متاسفانه از سازندگي و بازسازيهاي پس از جنگ بي بهره  بوده است.  آقاي خاتمي در بخش ديگري از سخنان افزود: جوانان  بزرگترين سرمايه هاي ما هستند و ما بايد جوانان را باور كنيم، به خواسته ها، نيازها و انديشه هاي آنها احترام  بگذاريم و زمينه اي را براي حركت انديشه هاي آنها در مسير سالم و درست فراهم آوريم.  وي ايجاد اشتغال را محور اساسي برنامه سوم توسعه ذكر كرد و گفت: فراهم كردن اشتغال در كشور نيازمند همكاري  همه جانبه مسئولان، توسعه اقتصادي و بهينه سازي توليد و سرمايه گذاري است.  رئيس جمهوري با اشاره به وضعيت جغرافيايي و استراتژيكي  همدان و قرار گرفتن در گلوگاه ارتباطي مركز و غرب كشور گفت: متاسفانه استان همدان با وجود برخورداري از مردماني  سختكوش در زمينه صنعت دچار فقر صنعتي است.  وي افزود: وجود تنها 6 درصد كارخانه داراي بيش از 50 نفر شاغل، خود نمونه بارزي از عدم رشد و بالندگي صنعتي در استان همدان است كه با توجه به ظرفيت و استعدادهاي موجود،  وضعيت كنوني صنعت استان تناسبي با امكانات موجود ندارد.  آقاي خاتمي به استعداد اين استان براي تبديل شدن به قطب گردشگري در كشور اشاره كرد و گفت: اگر استان همدان به جز غار عليصدر هيچ اثر و جاذبه ديگري نداشت براي تبديل شدن  به قطب گردشگري كافي بود، حال آنكه وجود صدها اثر و ابنيه تاريخي و چشم اندازهاي زيبا و ديدني، خود زمينه  مناسبي براي تبديل شدن اين استان به قطب گردشگري است كه  قطعا" در افزايش ميزان اشتغال و رونق اقتصادي نيز مثمرثمر خواهد بود. وي خاطرنشان كرد: به تازگي طرحي از سوي وزارت كشور و وزارت تعاون براي توسعه گردشگري به  تاييد رسيده كه براساس آن وزارت كشور تامين كننده  امكانات زيربنايي و ساختاري براي داوطلبان سرمايه گذاري  در بخش جهانگردي است و وزارت تعاون نيز از امكانات و تسهيلات خود به اين افراد كمك خواهد كرد.  وي با اشاره به مشكلات كشاورزي در استان همدان گفت:  متاسفانه به رغم قرار گرفتن استان همدان در 3 حوزه آبخيز كشور، كشاورزي در اين استان نيز مانند ساير نقاط كشور با مشكل كم آبي روبه روست كه اين مساله لزوم مهار آبهاي  سطحي و برنامه ريزيهاي درازمدت را براي مهار آبهاي  منطقه اي امري ضروري ساخته است.  وي افزود: به منظور فراهم كردن تسهيلات جديد براي توسعه  بخش كشاورزي و نيز ايجاد زمينه هاي جديد اشتغال براساس  تصميمات گرفته شده وزارت تعاون با بهره گيري از امكانات  صندوق تعاون حدود 7 ميليارد ريال از امكانات خود را در اختيار فارغ التحصيلان رشته كشاورزي براي توليدات  گلخانه اي قرار خواهد داد. وي با بيان اين كه امكانات  دولت براي سرمايه گذاري محدود است تصريح كرد: ما نمي توانيم به درآمدهاي حاصل از نفت تكيه كنيم و اگر اين گونه عمل كنيم پيشرفتي نخواهيم داشت.  وي با دعوت از بخش خصوصي براي سرمايه گذاري در بخش هاي  اقتصادي و صنعتي گفت: دولت از سرمايه ها و سرمايه گذاران  داخلي و خارجي حمايت خواهد كرد.  گزارش خبرنگار همشهري در همدان حاكيست، بازديد از نمايشگاه توانمنديهاي استان، افتتاح طرح گازرساني به  شهرهاي فامنين، رزن و قروه در جزين، كلنگ زني احداث  تونل دولايي گردنه تويسركان به طول 560 متر و اختصاص 7 ميليارد ريال اعتبار، بهره برداري از انبار 20 هزار تني  غله همدان با هزينه اي معادل 5/2 ميليارد ريال، گشايش  مركز تربيت معلم اسدآباد، بهره برداري از طرح توسعه  كارخانه شيشه همدان و افزايش توليد اين كارخانه به 570 هزار قطعه شيشه در روز، بازديد از مجتمع فوق تخصصي  آموزشي درماني شهيد بهشتي ويژه كودكان ناشنوا و نابينا،  افتتاح كارخانه پودر سير در بهار با ظرفيت توليد سالانه  200 تن پودر سير از جمله ديگر برنامه هاي سفر رئيس  جمهوري به استان همدان بود.  بنابراين گزارش همچنين در سفر رئيس جمهوري به استان  همدان 5/12 ميليارد ريال به امور فرهنگي، هنري، ورزشي و عمران استان اختصاص يافت. اعتبار ياد شده براي احداث  كتابخانه، كانون فرهنگي زنان، كانون پرورش فكري كودكان و نوجوانان، مدرسه سازي و كمك به تكميل طرحهاي دانشگاهي  هزينه خواهد شد. اختصاص 15 ميليارد ريال از محل تسهيلات  تكميلي براي انسجام و تسريع فعاليتهاي اقتصادي در استان  همدان ازپيامدهاي مهم و ارزشمند سفر آقاي خاتمي به  اين منطقه از كشورمان بود. 
