 گروه شهرستانها: فروكش كردن سيل در مناطقي از مازندران  بويژه نكا، بهشهر و بخشهايي از ساري و امكان دسترسي  بيشتر كارشناسان و امدادگران به مناطق آسيبديده از سيل  آمارهاي تلفات و خسارات مالي را دستخوش تغييراتي كرده كه  بيش از پيش پرده از عمق اين حادثه، تاسف بار برمي دارد.  با اين حال ادامه كمك رساني به سيل زدگان و افزايش  كمكهاي ارسالي دستگاههاي اجرايي و امدادي و نيز كمك هاي  مردمي آرامش نسبي را در اين مناطق حكم فرما كرده است.  آخرين جست و جوهاي خبرنگار همشهري در ساري براي كسب تازه ترين اطلاعات و آمارها حكايت از آن دارد كه تاكنون  442 كيلومتر از محورهاي ارتباطي در سه شهرستان ساري -  بهشهر و نكا قطع شده است و 58 دهنه پل، 38 واحد آموزشي و اداري و 34 سردهنه زراعي تخريب شده و علاوه بر اين به 10 كيلومتر از معابر در شهرهاي يادشده خسارت سنگيني وارد آمده است.  بنابه اين گزارش در اين حادثه متاسفانه تاكنون 36 نفر كشته و 18 نفر ناپديد شده اند.  گزارش ستاد حوادث غيرمترقبه استان مازندران حاكي است  8400 هكتار از اراضي كشاورزي در اين استان تخريب و 1286 راس گاو و گوسفند نيز طعمه سيل ويرانگر رودخانه نكارود،  زارم رود و تجن شده است و به 518 واحد دامداري نيز آسيبهاي جدي وارد آمده و 600 كلني زنبور عسل نيز به طور كلي از بين رفته است.  مهندس مجيدي معاون عمراني استانداري مازندران كه مسئوليت  هماهنگي واحدهاي امداد رساني به آسيبديدگان و مناطق  سيلزده را بر عهده دارد گفت 300 حلقه چاه آب زراعي با پمپ هاي نصب شده بر روي آنها نابود شده اند و به 400 واحد گرمخانه توتون آسيب وارد شده و 184 تن علوفه نيز طعمه رودخانه نكارود شده است.  وي افزود: تاكنون بيش از 4 هزار واحد تجاري و مسكوني  آسيب ديده يا تخريب شده از سيل شناسايي شده اند و با حضور امدادگران در مناطق كوهستاني و دشوار گذر كار بررسي  خسارت وارد آمده به اين مناطق ادامه دارد.  همچنين بنابه اعلام فرماندار ساري بارندگي هفته گذشته و طغيان رودخانه هاي تجن و زارم رود در بخشهاي مركزي،  مياندرود، چهاردانگه و شهرهاي سورك و كياسر نيز خسارتهاي  سنگيني بر جاي گذاشته است.  اسدي خبر از انهدام 160 كيلومتر راه ارتباطي و 50 كيلومتر خط انتقال آب روستايي و شبكه هاي داخلي در روستاهاي اين شهرستان داد و افزود: محور ارتباطي كياسر به سمنان به مسافت 40 كيلومتر قطع شده و به 8 واحد آموزشي نيز خسارتهاي سنگيني وارد آمده است.  در حال حاضر عمليات تجسس براي يافتن ناپديدشدگان ادامه  دارد و هشت پايگاه فرعي مستقر در نكا و بهشهر به طور شبانه روزي نيازهاي اوليه و غذايي را بين آسيبديدگان از سيل توزيع مي كنند، با اين حال با توجه به وسعت خسارات و نياز به حمايت و كمكهاي بيشتر استاندار مازندران و نماينده ولي فقيه در اين استان با افتتاح حساب مشترك به  شماره 28000 در بانك ملي ساري هموطنان را به ياري رساني  به سيلزدگان فراخوانده اند.  گزارش خبرنگار همشهري همچنين حاكيست آيت الله فاضل  لنكراني با انتشار اطلاعيه اي ضمن اعلام همدردي با آسيبديدگان سيل اخير در شمال كشور اختصاص يك سوم از سهم  مبارك امام(ع)را به افراد خسارت ديده جايز دانسته است.  وي در مورد مصرف كردن از سهم مبارك براي آسيبديدگان از سيل خاطرنشان كرده است: موءمنين محترم مجازند يك سوم از سهم مبارك امام(ع)را براي افرادي كه در اين حادثه صدمه  ديده اند صرف نمايند، ان شاءالله خداوند همه مشكلات را برطرف نمايد. 
