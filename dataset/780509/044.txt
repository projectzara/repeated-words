 گروه سياسي: بهزاد نبوي و محسن آرمين دو تن از اعضاي  شوراي مركزي سازمان مجاهدين انقلاب اسلامي در نشستي با حضور خبرنگاران مطبوعات و گروهي از هواداران اين سازمان  ضمن ايراد سخنراني در جلسه پرسش و پاسخ به تشريح  ديدگاههاي خود پيرامون مسائل سياسي روز پرداختند.  به گزارش خبرنگار همشهري در ابتداي اين نشست آرمين با اشاره به درپيش بودن انتخابات مجلس ششم گفت: از ابتداي  سال جاري پيش بيني مي شد كه مخالفان جبهه دوم خرداد براي  تاثيرگذاري بر انتخابات مجلس در اسفند ماه، تلاش هايي  عليه دولت و ابزارهاي احقاق حقوق جبهه دوم خرداد- از جمله مطبوعات - به عمل آورند.  وي با اشاره به مسئله كوي دانشگاه و به موازات آن تهاجم  گسترده عليه مطبوعات گفت: حادثه كوي دانشگاه و وقايع پس  از آن تجربه روشني در زمينه عملكرد مخالفان دولت براي به  تنش كشاندن سياست هاي رئيس جمهوري است كه در پي آن هجوم  عليه مطبوعات دوم خرداد هم اوج مي گيرد و در همين راستا مخالفان رئيس جمهوري مي كوشند با تغيير دادن فضاي سياسي  كشور در مقابل حركتهاي اصلاح طلبانه مقاومت كنند.  در ادامه مراسم بهزاد نبوي در پاسخ به پرسشي پيرامون بحث  خودي و غيرخودي گفت: همان طور كه رئيس جمهوري بارها در توضيح سياست هاي خود اعلام كرده ما هم معتقديم هركس در چارچوب مقررات و قوانين جمهوري اسلامي خود را به طور عملي ملتزم به رعايت قانون اساسي بداند خودي محسوب مي شود و بايد از تمام حقوق فعاليت شهروندي برخوردار باشد.  وي در خصوص تحليل سازمان مجاهدين انقلاب در باره دفتر تحكيم وحدت ضمن تكذيب سخناني كه چندي پيش به نقل از وي  عليه دفتر تحكيم در برخي مطبوعات به چاپ رسيده بود گفت:  هر حركت سياسي در جامعه اساسا" ممكن است از دو زاويه  لطمه ببيند; از سوي مخالفان و نيز از جانب كساني كه  موقعيت و سرعت حركت را نمي شناسند و همگام با آن حركت  نمي كنند. در توضيح اين مطلب حوادث كوي دانشگاه به خوبي  بيانگر اين قضيه است. در زمان بحران كوي دانشگاه،  دانشجويان مرتبا" با اظهارنگراني از چپ روي هايي كه سبب منحرف شدن حركت دانشجويي مي شود مي كوشيدند با درايت  حساب خود را از افراطيون جدا كنند و دفتر تحكيم هم در همين خصوص با اعلام برائت از هرگونه چپ روي و ساده انديشي نشان داد كه كاملا" به شرايط اشراف دارد و نگران حضور حركات تندروانه در خط دانشجويان است.  عضو شوراي مركزي سازمان مجاهدين انقلاب همچنين در پاسخ  به اين پرسش كه "تحليل سازمان مجاهدين انقلاب اسلامي از اطلاعيه هاي وزارت اطلاعات در خصوص بحران اخير تهران و معرفي منوچهر محمدي و سازمان هاي ناشناخته دانشجويي به  عنوان عامل اصلي چيست "گفت: سازمان بزودي در اين خصوص  اطلاعيه اي خواهد داد و البته ما معتقديم كه اساسا" وارد بحث ماهيت منوچهر محمدي و امثال وي شدن كمك چندان به درك  حقيقت نخواهد كرد و در واقع اين نكته بايد مد نظر قرار گيرد كه در پي اين دستگيريها عده اي نبايد در پي اين  باشند كه با دستگيري و اعمال خشونت واعلام در جهت سياست  " نصر بالرعب" حركت كنند.  نبوي افزود: دستيگر شده هاي جريانات اخير در اعترافات  خود حداكثر مطالبي را كه عنوان كرده اند تلاش خود براي  تندتر كردن شعارهاي دانشجويان و كشاندن آنها به حركات  افراطي بوده و هنوز حتي نكته اي هم در مورد تخريب يا آتش سوزي ها از سوي اين افراد عنوان نشده است. برخي از اين افراد به گروههايي تعلق داشته اند كه روزگاري عده اي  مي كوشيدند آنها را در مقابل دفتر تحكيم تقويت كنند.  همچنين آرمين در پاسخ به پرسشي پيرامون نقش مطبوعات در انعكاس وقايع اخير تهران گفت: حادثه كوي دانشگاه با آن  شرايطي كه بخشي از نيروي انتظامي بدون هيچ توجيهي به  دانشجويان بي دفاع حمله كرده و آنها را مورد تهاجم قرار دادند، يك ضربه غافلگيركننده عليه جبهه دوم خرداد بود و مطبوعات هم در راستاي انتقال حقايق به مردم و همدردي با دانشجويان و دقيقا" از موضع تاكيد بر حفظ آرامش به  انعكاس اخبار پرداختند. آرمين در ادامه در خصوص انتشار نامه فرماندهان سپاه اظهار كرد: انتشار اين نامه به  عنوان يك خطاي شتابزده از برخي نشريات مدافع خشونت موجب شد جبهه دوم خرداد با خروج از انفعال ناشي از فضاي پس از واقعه كوي موءكدا" اين نكته را بيش از پيش دريابد كه  مخالفان خاتمي همچنان تلاش مي كنند به سمت افزايش  تشنج هاي سياسي پيش روند; از همين روي هواداران دوم  خرداد بايد در موضعگيري هاي خود با اتخاذ تصميم  خردمندانه به سمت كاهش آسيبهاي اجتماعي گام بردارند. وي  تصريح كرد: درخصوص واقعه كوي اگر جبهه دوم خرداد براساس  يك تحليل راهبردي به يك جمعبندي دقيق رسيده بود، بهتر مي توانست اين جريان را كنترل و هدايت كند، اما به دليل  عدم واكنش به موقع نيروهاي سياسي بحران گسترش پيدا كرد و از همين تجربه مي توان اين درس را آموخت كه تا زماني كه  نيروهاي دوم خرداد با رهبري متحد و تحليل هاي دقيق در صحنه حضور نداشته باشند، پيش بردن فضاي كشور به سمت  تعميق آرمانهاي دوم خرداد به دشواري صورت خواهد گرفت.  نبوي نيز در پاسخ به پرسش پيرامون چگونگي موضعگيري مثبت  سازمان مجاهدين انقلاب در خصوص كرباسچي شهردار سابق  تهران گفت: كرباسچي در مقام شهردار تهران مورد تاييد خاتمي و همراه و ياور ايشان بود و طبيعي بود كه سازمان  مجاهدين به عنوان يك تشكل سياسي ضربه زدن به وي را ضربه  زدن به رئيس جمهوري ارزيابي كند.  وي در مورد نقش سعيد امامي در بدنه وقايع قتل هاي  زنجيره اي اظهار كرد: سعيد امامي به عنوان فردي كه از پشت به نظام خنجر زد، نه فقط يك فرد كه يك جريان نفوذي  در انقلاب بود كه با چند واسطه جرياناتي را هدايت مي كرد كه نه به نفع وجهه داخلي نظام بود و نه اعتبار جهاني آن  و اين جريان كه چه بسا دستهايي از آن در پشت واقعه كوي  دانشگاه هم قابل مشاهده است، عملا" به بسته شدن فضا در جامعه منجر مي شود; چرا كه اين جريان و امثال آن تحت  عنوان دفاع از انقلاب و نظام به حركاتي دست مي زنند كه  در نهايت اعتبار نظام را كمرنگ مي كند.  وي در خصوص نقش جريانات مخالف رئيس جمهوري در انتخابات  مجلس ششم گفت: جرياني درصدد است با ايجاد بحران غير قابل  كنترل مانع انجام انتخابات در وقت مقرر شود و شرايط كشور را به سمتي پيش ببرد كه با مايوس كردن مردم زمينه هاي  حضور آنان را در انتخابات كمرنگ كند، از همين روي ضروري  است گروههاي سياسي و مردم با ايجاد شرايطي آرام  زمينه هاي برگزاري انتخابات را فراهم آورند و نگذارند بحران آفريني ها به نفع مخالفان تمام شود.  در ادامه نشست آرمين در پاسخ به پرسشي پيرامون عدم  روشنگري مسئولين امنيتي كشور در خصوص گروه مجهول الهويه  فدائيان اسلام ناب محمدي كه هر از چندگاه با ارسال نمابر به مطبوعات در خصوص مسائل سياسي موضع گيري تند و خشن  مي كنند گفت: شناسايي امثال اين گروهها آن قدر دشوار نيست كه از عهده مسئولين امنيتي كشور خارج باشد. ظاهرا"  برخي از اعضاي اين گروه شناسايي شده اند و در واقع  به نوعي در دسترس هستند و البته ماهيت اصلي آنها را بايد از مسئولين روزنامه هايي پرسيد كه براي نخستين بار اطلاعيه آنان را چاپ كردند!  وي همچنين در مورد دادگاه موسوي خوئيني ها و نوع دفاعيه  وي گفت: دفاعيات آقاي خوئيني ها در مقام دفاع حقوقي  بسيار قوي بود و وي در آينده نزديك تصميم دارد با برگزاري مصاحبه در مورد سرنوشت روزنامه سلام و تصميم  دادگاه ويژه به دفاع سياسي از عملكرد روزنامه سلام  بپردازد.  سردبير عصر ما با تاييد بر اين نكته كه سازمان مجاهدين  انقلاب با تمام ظرفيت در انتخابات مجلس ششم شركت خواهد كرد گفت: ما در راستاي دستيابي به مصالح ملي و نظام با تمام نيروهايي كه قواعد رقابت سياسي را مي پذيرند مي توانيم وحدت كنيم و معتقديم تمام نيروهاي وابسته به  جبهه دوم خرداد مي توانند رقابتها و چالش هاي سياسي خود را زير چتر منافع ملي مطرح كرده و به سامان برسانند. 
