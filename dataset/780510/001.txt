 نگاهي به وضع صنعت نشر    امروزه در كشور ما با رونق مطالعه به لحاظ آگاهي هاي به  وجود آمده در مردم خصوصا" در دو سال اخير، استفاده از تدابيري كه بتواند با ايجاد فضايي آزاد و امن براي  نويسندگان زمينه هاي بيشتر حضور آنها را در اين عرصه  فراهم آورد بسيار حائز اهميت است چرا كه اهل تفكر و صاحبان قلم و انديشه فقط در آزادي و امنيت كامل است كه  مي توانند به ارائه انديشه هاي خود پرداخته و در سطح  آگاهي هاي جامعه سهيم باشند.  خوشبختانه پس از دوم خرداد 76 و روي كار آمدن مسئولان  جديد در بخش وزارت فرهنگ و ارشاد اسلامي، ما با رونق  چشمگيري در امور فوق مواجه بوده ايم و اگر چه مسائلي  دلخراش همچون قتل تعدادي از نويسندگان تا حدي روي  فعاليت بسياري از اصحاب قلم تاثيرگذارده است و حضور آشكار آنها را به لحاظ عدم امنيت كمرنگ كرده است با اين  حال با نگاهي به اعداد و ارقام مطالب منتشر شده از مطبوعات و كتابهاي به چاپ رسيده مي توان به آينده، بيش  از پيش خوشبين بود با اين حال دغدغه بعضي ها از مسائل  ديگريست كه بيشتر به مراحل چاپ و انتشار آثارشان تعلق  دارد تا به موارد اشاره شده كه سعي داريم با ارائه  گزارشي در اين زمينه بتوانيم زمينه اي را جهت از بين  بردن مشكلات موجود در اختيار مسئولين ذيربط بگذاريم.  به دنبال ناشر!  عليرضا دبيرزاده كارشناس ارشد رشته بهداشت كه دو كتاب در زمينه بيماري "ام. اس "(S. M)نگاشته است و به لحاظ داشتن همين بيماري قواي حركتي خود را نيز از دست داده،  مي گويد: پس از اتمام مراحل ترجمه كتاب كه در حدود يك  سال و اندي به طول انجاميد به چندين ناشر مراجعه كردم كه  متاسفانه حتي ناشران كتابهاي پزشكي هم استقبالي از من  نكردند و خيلي ها حتي بدون اينكه علاقه مند به موضوع آن  هم باشند بدون استثناء جواب رد دادند و هيچ كدام تمايلي  به سرمايه گذاري نداشتند.  وي افزود: عاقبت به خاطر عدم توانايي جسمي و خستگي بيش  از حد ناشي از رفت و آمدها از چاپ آن منصرف شدم تا اينكه  پس از مدتها با آشنايي با يك بنياد خيريه و كمك و ياري  آنها به ناشري معرفي شدم كه در نهايت با تقبل پرداخت  هزينه به طور اقساط شخصا" روي چاپ آن سرمايه گذاري كردم.  بي تجربگي نويسنده و بي تعهدي ناشر حيدرزاده مي گويد: در زمينه كودكان كتابي نوشتم كه سالها به خاطر نداشتن بودجه در گوشه اي بود و خاك مي خورد با اين حال به پيشنهاد يكي از دوستان تصميم گرفتم سر وقت  چند انتشاراتي بروم و از آنها كمك بخواهم كه متاسفانه هر كدام به نحوي جواب رد به من دادند و گفتند ما سرمايه  نداريم. اگر مي خواهي حاضريم قسط بندي كنيم. ماندم كه چه  كنم كه در آخر با فروش مقداري از لوازم شخصي خودم اينكار را به اتمام رساندم و كتاب چاپ شد ولي متاسفانه چون  اولين بار بود و من آشنايي نداشتم ناشر برخلاف قول و قراري كه گذاشته بوديم كتاب را با كيفيت بسيار پايين  تحويل من داد كه اعتراض من هم به جايي نرسيد الان هم  حدود 76 ماه است كه اين كتاب در كتابفروشي هاي مختلف  خوابيده، فكر مي كنم اگر پولم را صرف كار ديگري غير اينكار مي نمودم شايد الان دو برابر شده بود.  چاپ كتاب با 10 تومان !  " معصومه باقري "نيز مي گويد: زماني كه اولين كتاب خودم  را چاپ كردم مجموعه اي از اشعار ضدرژيم پهلوي بود سواي  مجوز و غيره كه امكان نداشت براي چنين كتابي صادر كنند غالبا" چاپخانه ها هم تحت كنترل بودند كه يواشكي مطالبي  را چاپ نكنند. من به شهر ديگري رفتم و در آنجا با كمك  يكي از دوستان كه ارتباط نزديكي با يك چاپخانه دار داشت  كتابم را چاپ كردم و توزيع آن را خودم به عهده گرفتم.  وي مي گويد: حال كه حدود بيست سال از اين قضيه مي گذرد مشكل مجوز و غيره وجود ندارد ولي حالا ما ديگر سرمايه  نداريم آنزمان با 15000 تومان 3000 جلد كتاب چاپ كردم با قيمت روي جلد 10 تومان كه به بچه ها كه مي گويم باور نمي كنند در حال حاضر با 500 هزار تومان هم اين كتاب را نمي توانم چاپ كنم و در اين شرايط جزو محالات است كه  ماها كه از طبقه متوسط هم هستيم از خورد و خوراك بزنيم و صرف كتاب كنيم مگر آنكه پول بادآورده اي برسد كه آنهم  آنقدر چاله چوله در زندگي داريم كه به اين چيزها ديگر نمي رسد شايد خدا خواست روزي بچه ها ميليونر شدند و ما را هم فراموش نكردند و آمدند كتابهاي ما را چاپ كردند،  ما كه ديگر بخودمان نمي بينيم.  به دنبال حق تاليف  يك موءلف جوان در اين زمينه مي گويد: ناشري كه با من  قرارداد بسته كتاب مرا چند دفعه چاپ مي كند ولي نمي دانم  چرا هر وقت مي خواهد حق تاليف مرا بپردازد آنقدر مرا سر مي دواند، در صورتي كه توافق شده كه در زمان تصميم براي  چاپ مجدد و پس از گرفتن اجازه مكتوب از جانب من طبق  قرارداد عمل كند، متاسفانه به تعهد خود عمل نمي كند، خب مرد حسابي وقتي تجديد چاپ مي كني حتما" فروش داري كه  اينكار را مي كني. پس چرا حق ما را نمي دهي؟ او مي افزايد: درست است كه نبايد با يك كار فرهنگي  اينطور برخورد مادي داشت. ولي سواي مسائل مادي كه شما خودتان مي دانيد چقدر تامين آن از راه قلم زدن مشكل است،  پايبندي به تعهدات و قول و قرارها هم يك طرف ديگر قضيه  است كه ناشرين بايد به آن وفادار باشند كه خداي نكرده  باعث بوجود آمدن مسائل حقوقي نشود.  وي در پايان افزود: اين در شان افرادي كه كار فرهنگي  مي كنند نيست، پس فرق آنها با چهار تا آدم بيسواد و كاسبپيشه در چيست؟!  صنعت نشر، يك صنعت ورشكسته  مدير موءسسه اي با 40 سال سابقه در چاپ و نشر مي گويد: روي  كتاب سرمايه گذاري مي كنيم بعد مي بينيم حتي كتابي كه  روي فروشش حساب باز كرده ايم دو سه سال در انبار مي خوابد، كتاب تهيه شده ولي فروش نه، مردم نه وقت كتاب خواندن دارند نه قدرت پرداخت قيمت آنرا، در حال حاضر كتابدر زندگي مردم حضور جدي ندارد چون شرايط اجتماعي  تعيين كننده اين موضوع است. اين شرايط را هم كه خود بهتر از من مي دانيد. در هر حال ما قدرت سرمايه گذاري نداريم  اين يك ريسك است كه تجربه اين چند ساله به ما نشان داده  جواب منفي مي دهد پس چرا عاقل كند كاري كه باز آرد پشيماني؟!  بي بضاعتي خريدار كتاب ناشر ديگري كه حدود 50 سال سابقه دارد چاپ كتاب را يك  سرمايه گذاري بدون سود، ذكر مي كند و مي گويد: وقتي  هزينه تمام شده يك كتاب زياد است بالطبع قيمت آن بالا مي رود و با توجه به اينكه افراد كتابخوان اكثرا" از قشر متوسط جامعه هستند نمي توانند آنرا خريداري كنند بنابراين كتاب روي دست ما مي ماند و غير از خواب سرمايه  هزينه هاي انبار و غيره هم گريبانگيرمان مي شود كه در نتيجه ضرر هم مي دهيم و بخاطر همين است كه همكاران در زمينه سرمايه گذاري و استقبال از كارهايي كه جديد به  دستشان مي رسد كمتر ابراز تمايل مي كنند و دست دست  مي كنند كه اين به معناي بي احترامي به نويسندگان و موءلفين جوان ما نيست بلكه فقط بخاطر همان دلائلي است كه  عرض كردم.  وي در پايان مي افزايد: شايد سياستهاي حمايتي ارشاد مانند خريد كتاب از ناشرين، لايحه معافيت مالياتي ناشرين  در آينده بتواند تا حدي مشكل گشا باشد و باعث شود ناشر ديگر دغدغه بازگشت سرمايه را نداشته باشد و نيز توليداتش  را با قيمتي مناسب عرضه كند.  شهرت صاحب اثر و تمايل ناشر ناشر ديگر با اشاره به انبوه كتابهايي كه از طرف جوانها در زمينه شعر آورده مي شود مي گويد: اينگونه كتابها در شرايط فعلي كم فروش است و مردم بيشتر از آثار شاعران  معروف استقبال مي كنند. در نتيجه ما هم بيشتر از نويسندگان خودمان كه سالهاست با آنها كار مي كنيم  استفاده مي كنيم، نويسندگاني كه كتابهايشان حتي با وجود تيراژ بالا و تجديد چاپ در فروشگاه نمي ماند و ما مشكل و دغدغه بازگشت سرمايه مان را نداريم.  وي افزود: پيشنهاد من به نويسندگان و موءلفان جوان اين  است كه اول بايد از روش هاي ديگري خود را به مردم  بشناسانند مثل ارائه آثار خود در مطبوعات و... و پس از آنكه ذهنيتي در مردم و ناشرين ايجاد كردند شايد آن وقت  استقبال بيشتري از آثار آنها براي چاپ بعمل آيد.  نشر و انحصار آن در تهران  يك كارشناس در اين زمينه مي گويد: ضعف نشر كتاب در ايران  از ناحيه اقتصاد نشر و رابطه مالي بازرگاني در زمينه  كتاب بعنوان كالاي فرهنگي رنج نمي برد بلكه مسائل  اساسي تر شيوه هاي غلط توزيع كتاب در ايران است كه  ساختار سنتي آن مانع جذب تيراژ موجود در سطح كشور مي شود و مي توان باور داشت در صورت اصلاح سيستم توزيع كتاب در سطح كشور سقف تيراژ به مراتب بالاتر از رقم فصلي 5000-  2500 نسخه افزايش يابد. در واقع مي توان گفت صنعت نشر كتاب در ايران در چهارچوب فعاليتهاي فرهنگي در تهران  محبوس و محصور است. كتاب هيچ گاه فرصت عرضه كافي در سطح  كشور و در اقصا نقاط آنرا نداشته است.  وي مي افزايد: با بازبيني و اصلاح سيستم توزيع و تامين  ملزومات چاپ براي ناشران شايدديگر انتظار و توقع از كمك دولتي براي اين صنعت چندان موردي نداشته باشد و طبيعي است كه نويسنده و موءلف و مترجم در شرايط فعلي  اقتصادي با توجه به قيمت تمام شده كتاب بدون حمايت مالي  قادر به چاپ كتاب شخصا" و راسا" نيست و ناگزير بايد به  درصدي از پشت جلد كه در بهترين شرايط از 10 تا 12 درصد تجاوز نمي كند بسنده كند، از طرفي در همين اوضاع  نابسامان بسياري از ناشران از موضع يك مغازه دار و در چهارچوب و مناسبات پولي و بانكي كتاب را صرفا" يك كالا و نه يك كالاي فرهنگي مي دانند و در قياس با ساير بخشهاي  اقتصادي سود دلخواهشان را از اين بخش انتظار دارند.  وقتي چنين هدفي تحقق نمي يابد پيش از آنكه فشار و اعمال  محدوديت هايش را متوجه ساير بخشها از جمله توليدكنندگان  كاغذ، فيلم و زينك و چاپخانه كند متوجه نويسنده، موءلف و مترجم مي شود و به همين دليل اين قشر از توليدكنندگان  كالاي فرهنگي در كشور همواره سهمشان را در آخر خط توليد آن هم با قيد و شرطهايي متعدد و منعكس در قرارداد دريافت  مي كنند قراردادهايي كه در بسياري از موارد ناشران خود را ملزم و موظف به رعايت مفاد آن نمي كنند.  گزارش: شهرام آزاد مقدم 
