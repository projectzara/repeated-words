 گروه علمي فرهنگي: 5 پروژه ملي تحقيقاتي در سال 78 با نظارت فرهنگستان علوم پزشكي در كشور اجرا مي شود.  دكتر ايرج فاضل رئيس فرهنگستان علوم پزشكي جمهوري اسلامي  ايران، در گفت و گويي اختصاصي با خبرنگار همشهري با اعلام اين خبر افزود: فرهنگستان همه ساله در راستاي  انجام وظايف خود ضمن نيازسنجي در بخش امور تحقيقاتي كشور (تحقيقات پزشكي)تعدادي پروژه ملي را تعريف كرده و اجراي  آنها را به محققان و دانشگاهيان مي سپارد.  وي گفت: در سال جاري نيز تعداد 5 طرح ملي تحقيقاتي با عناوين" بررسي نتايج ادغام دانشكده هاي پزشكي در وزارت  بهداري سابق(تشكيل قانون وزارت بهداشت)"،" بررسي وضع  بهداشت و سوانح در مطبهاي دندانپزشكي "،" ارزيابي  پيامدهاي اجراي طرح ژنريك در ايران "،" ثبت اجباري  سرطانها" و" ارزشيابي كيفي و كمي ارائه خدمات بهداشتي -  درماني در سطح كشور"، تعريف و تصويب شده و به تمامي  دانشگاهها ابلاغ گرديده است.  دكتر فاضل با اشاره به اين مطلب كه در حال حاضر تعداد كثيري از دانشمندان و متخصصان ايراني مقيم خارج به عضويت  فرهنگستان علوم پزشكي درآمده اند، گفت: فرهنگستان هم  اكنون داراي ارتباطات علمي - تخصصي خوبي با اين دانشمندان  و نيز فرهنگستانهاي ساير كشورهاي جهان است.  وي بزرگداشت شخصيت هاي علمي كشور، ساماندهي به واژه هاي  بيگانه علوم پزشكي و تلاش جهت يافتن راههاي رسيدن به وضع  ايده آل در علوم پزشكي كشور را از جمله اهداف فرهنگستان  ذكر كرد و گفت: با توجه به نياز اساتيد و پژوهشگران و پزشكان كشور به تامين نشريات تخصصي خارجي و نيز با توجه  به مشكلات ارزي موجود، فرهنگستان علوم پزشكي اخيرا"  اقدام به انتشار نشريه اي به نام گزيده اي از تازه هاي  پزشكي كرده كه فعلا" در يكي، دو رشته تخصصي پزشكي اين  كار انجام شده و بزودي به تمامي رشته ها تعميم خواهد يافت. 
