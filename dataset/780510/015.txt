 كميته نظارت اوپك روز جمعه خواستار ادامه محدوديت توليد نفت تا هشت ماه آينده براي حمايت از بهاي نفت شد.  به گزارش خبرگزاري رويتر بيژن زنگنه، وزير نفت ايران، در پايان اين جلسه كه در وين تشكيل شد اعلام كرد: كشورهاي  عضو اوپك بايد حداقل تا موعد مقرر يعني تا آخر مارس سال  2000 به توافقنامه كاهش توليد پايبند بمانند.  زنگنه به خبرنگاران گفت: بررسي وضعيت عرضه و تقاضا در بازار تصميم قبلي را كه در مارس 1999 اتخاذ شد تاييد مي كند و بايد تا مارس 2000 به حال خود باقي بماند.  توصيه اين كميته به كنفرانس وزيران اوپك كه قرار است روز بيست و دوم سپتامبر مصادف با 31 شهريور ماه تشكيل شود ارائه مي شود.  زنگنه كه رياست كميته نظارت بر بازار را برعهده داشت گفت:  ميانگين بهاي سبد نفتي اوپك از آغاز سال تا كنون كمتر از 14 دلار براي هر بشكه است كه اين كافي نيست و ما مي خواهيم اين ميانگين را افزايش دهيم.  كميته نظارت بر بازار اوپك در بيانيه خود نسبت به ميزان  پايبندي توليد كنندگان نفت به سهميه ها خوش بينانه موضع  گرفته است. وزيران اوپك بارها اعلام كرده اند قصد دارند به توافقنامه كاهش توليد نفت تا پايان موعد مقرر يعني  مارس 2000 پايبند بمانند و به گفته تحليل گران اين نشست  هرگونه ترديدي درباره كنفرانس سپتامبر را از بين مي برد.  كميته نظارت بر بازار همچنين تاكيد كرد در هرگونه  بازنگري در سياست توليد ماه مارس بايد ميانگين سالانه  بهاي سبد اوپك در نظر گرفته شود. زنگنه در مورد قيمت  موردنظر اوپك براي نفت گفت: ما قبلا" در اين مورد تصميم  گرفته ايم و ميانگين بهاي سبد نفتي اوپك 21 دلار براي هر بشكه است بهاي سبد نفت اوپك كه از 7 نوع نفت خام تشكيل  شده است در روز پنج شنبه به 15/19 دلار براي هر بشكه  رسيد.  علاوه بر زنگنه شيخ سعود ناصرالصباح وزير نفت كويت،  وابوكي ژاوا، از نيجريه، و ريلوانو لقمان، دبير كل اوپك  نيز در اين كميته نظارت عضويت دارند. به گفته زنگنه  ميزان پايبندي اعضاي اوپك به كاهش توليد نفت از حدود 80 درصد در اوايل سال جاري هم اكنون به حدود 93 درصد رسيده  است.  كميته نظارت در مورد خوشبيني زياد نسبت به قيمت هاي  كنوني هشدار داد و تاكيد كرد كه قيمت ها هنوز زير سطح  بهاي نفت در سال 1997 هستند و بازار هنوز ثبات ندارد.  در بيانيه اوپك آمده است اعضاي كميته بر اهميت پايبندي  به سطح كاهش توليد كه هم كشورهاي عضو اوپك و هم غيرعضو اين سازمان حداقل تا پايان ماه مارس در مورد آن توافق  كرده اند تاكيد كرد.  وضع قيمت ها از آن زمان بهبود پيدا كرده است و از آغاز سال جاري به افزايشي حدودا" 80 درصدي رسيده است و با بروز مشكلاتي در عرضه نفت نيجريه و كاهش ذخاير نفت در آمريكا بالاتر هم رفته است.  روز جمعه قيمت نفت پايه برنت درياي شمال براي تحويل در ماه سپتامبر در لندن به قيمت 19/19 دلار در هر بشكه  معامله شد كه بالاترين قيمت از اواخر سال 1997 و حدود 81 درصد بالاتر از قيمت هاي اوايل سال است كه هر بشكه زير 11 دلار بود.  نشانه هايي وجود داشت كه افزايش شديد قيمت در ماه هاي  اخير اوپك را وادار كند كاهش هاي خود را كه تا به حال در كل مورد رعايت همه بوده است تعديل كند اما نشست روز جمعه  كميته فرعي اين امكان را از بين برد.  در بيانيه اوپك آمده است در حالي كه بي ثباتي بازار ادامه دارد و ذخاير در اندازه هايي بالاتر از سالهاي 97-  1995 مانده اند و عدم اطميناني كه بر ميزان عرضه و تقاضاي نفت در جهان حاكم است زمان براي تعديل كاهش ها مناسب نيست. نفت سبك ايران روز پنجشنبه در بازار اروپا بشكه اي 19 دلار و 60 سنت فروخته شد. 
