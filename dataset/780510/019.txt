 نيويورك- خبرگزاري جمهوري اسلامي: مقام هاي ارشد آمريكا به مردم هشدار دادند كه براي مقابله با تبعات اجتماعي و اقتصادي بحران رايانه ها در سال 2000 آماده باشند.  جان كاسكينن رئيس شوراي رئيس جمهوري آمريكا در زمينه  مشكل رايانه اي سال 2000 گفت: هرچند بنظر مي رسد در اولين ساعات پس از تحويل سال نوميلادي مشكل بزرگي بروز نخواهد كرد ولي برخي از مشكلات عميق احتمالي خود را تا مدتها نشان نخواهند داد و حتي ماه ها پس از شروع سال  2000 ميلادي براي شبكه هاي رايانه اي مشكل ايجاد خواهد شد.  كاسكينن گفت: مشكل عمده آن است كه برخي رايانه ها ممكن  است درظاهر بدون ايراد به كار خود ادامه دهند ولي در واقع درگير مسائل عظيمي هستند و در اين صورت نتايج و پيامدهاي حاصله وخيم تر خواهد بود.  وي گفت: بهتر است مردم همانطور كه براي يك طوفان و يا گردباد عظيم خود را آماده مي كنند براي برخورد با مشكل  رايانه اي سال 2000 و پيامدهاي آن نيز آمادگي داشته  باشند و پيش از تحويل سال چراغ قوه، باطري اضافي، آب،  آذوقه، پول نقد، نسخه اي از پرونده هاي مهم بانكي و بهداشتي ومانند آنها را تهيه و نگاهداري كنند.  مشكل رايانه اي سال 2000 از آنجا ناشي مي شود كه  رايانه ها براي ثبت تاريخ تنها از دو رقم سمت راست  استفاده مي كنند و در نتيجه اول ژانويه سال 2000 را با اول ژانويه سال 1900 اشتباه خواهند گرفت و همين مساله  به ظاهر ساده مي تواند پيامدهاي وخيمي براي شبكه هاي  رايانه اي ايجاد كند. 
