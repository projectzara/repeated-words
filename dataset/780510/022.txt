 سيل ويرانگر" نكا" واقعه تاسف باري بود كه هموطنان ما را اندوهگين ساخت. طغيان "نكارود" در ميان بهت و حيرت  مردم، شهر را در هم كوبيد. مسئولان، كارشناسان و مردم  همچنان مي كوشند به طرق ممكن، به هموطنان آسيبديده در نكا كمك كنند.  اما جست وجو و بررسي علل جاري شدن اين سيل مهيب نيز همچنان در مركز توجه قرار دارد. خشكسالي، ضعيف شدن پوشش  گياهي و روان شدن خاك و بارش باران سيل آسا و كم سابقه  را برخي دستگاههاي مسئول و كارشناسان از جمله اين علت ها ذكر كرده اند. اما اگر برآنيم كه اين علت ها را از ريشه  بررسي كنيم، بايد به هشدارهاي كارشناسان محيط زيست توجه  داشته باشيم و اين واقعيت را بپذيريم كه بهره برداري  بي رويه از منابع محدود جنگلي در شمال كشور، از ميان  رفتن پوشش گياهي، فرسايش خاك و همچنين دست اندازي به  حريم رودخانه ها همواره خطر وقوع سيل هاي ويرانگر ديگري  را دراين منطقه و ديگر نقاط كشور به ما گوشزد مي كند.  اگر به طبيعت فرصت دهيم، سيل هاي مهيب نيز مهار شدني  خواهد بود.  طغيان نكارود، پيامد طبيعي تاثير باران شديد و سيل آسا بر خاك فرسوده و كم گياه بود كه بر اثر خشكسالي، در برابر جريان آب مقاومت خود را از دست داده است. بديهي  است اگر اين باران شديد، در تابستان سال گذشته كه پوشش  گياهي مطلوبي در مناطق مختلف كشور داشتيم، در همين منطقه  نكا باريدن مي گرفت، دامنه خسارات وارده تا اين اندازه  سنگين و فاجعه بار نبود، اما همانطور كه در بخش نخست اين  گزارش يادآور شديم، آسيبپذيري مناطق مختلف كشور در برابر سيل را بايد با توجه به وضعيت اقليمي، پوشش گياهي،  وضعيت رودخانه ها و ساخت و ساز شهرها و شهرك ها مورد بررسي قرار بدهيم و با ژرف نگري، در جست وجوي علت ها باشيم، تا حداقل در سال هاي آينده و به مرور از ميزان  اين آسيبپذيري بكاهيم.  كارشناسان محيط زيست بر اين باورند كه برهم خوردن تعادل  زيستي در هر منطقه اي از جهان منجر به وقوع حوادث  غيرمترقبه و زيانبار مي شود. چون اكوسيستم يا تعادل  زيستي در هر منطقه طي ميليون ها سال شكل گرفته و قانونمند شده است اقداماتي از قبيل بهره برداري بي رويه  از منابع طبيعي، منجر به برهم خوردن تعادل زيستي مي شود.  يك مثل معروف در ميان سرخپوستان دره آمازون سينه به سينه  نقل شده است. آنها مي گويند، اگر يك پيچ رودخانه در يك  نقطه دستكاري شود، رود همچون مار تا آستانه ورود به دريا به خود مي پيچد و تغيير جهت مي دهد و اين دگرگوني ها طي  ساليان دراز، خسارات بسيار سنگيني به زمين هاي كشاورزي،  مزارع و محيط زيست وارد مي كند. وقتي قانونمندي طبيعت و مواهب الهي تا اين اندازه حساس است، نمي توان در قبال  دست اندازي بي حساب به اين منابع از عواقب آن مصون ماند.  جاري شدن سيل كم سابقه و مهيب در" نكا" هشدار مهم و تكان دهنده اي در زمينه مراقبت از پوشش گياهي و جنگل هاي  كشور ما مي باشد.  مهندس انوشيروان نجفي معاون امور طبيعي و تنوع زيستي  سازمان حفاظت محيط زيست، نيز هشدار داده است كه با توجه  به بهم خوردن تعادل زيستي و فشارهايي كه به محيط زيست  شمال ايران وارد آمده است از اين پس نيز بايد در انتظار جاري شدن سيل هاي مخربي نظير سيل فاجعه آميز نكا باشيم.  به گفته وي، اين سيل نتيجه، مستقيم تجاوز به حريم طبيعت  است كه به صورت واكنش محيط زيست نسبت به فشارهاي وارده  بروز كرده است.  دكتر نجفي سيل و خشكسالي را دو روي سكه مي داند و مي گويد: وقتي خشكسالي مي شود، پوشش گياهي ضعيف مي شود و مقاومت خود را در برابر جريان شديد آب از دست مي دهد. در نتيجه، با جريان شديد آب خاك شسته شده و در پايين دست به  صورت سيل شديد و مخرب درمي آيد.  معاون سازمان حفاظت محيط زيست مي گويد: وقتي در عرصه  دامپروري بيش از توان منطقه به توليد و افزايش دام و طيور دست مي زنيم و با برداشت بي رويه چوب به جنگل زدايي  مي پردازيم و يا براساس روش هاي غيرعلمي به عنوان توسعه  زراعت زمين هاي شيبدار را شخم مي زنيم، خواهي نخواهي  تعادل محيط زيست را بر هم مي زنيم و نتايج آن به صورت  سيل مخرب درمي آيد. به گفته وي بايد روش بهره برداري و مخرب كنوني را رها كنيم و با انتخاب كاربري مناسب و سازگار با محيط زيست، هرگونه توسعه زراعت و ساخت و ساز مناطق مسكوني را به انجام برسانيم. وي بر اين نكته تاكيد دارد كه ما بايد معادل بهره برداري نسبت به احياي منابع  نيز اقدام كنيم. جنگل ها، دريا و طبيعت شمال ايران و هر نقطه اي از كشورمان، ميراث ملي ماست و به همه نسل ها تعلق دارد.  دكتر ارسطو سعيد كارشناس اقتصاد منابع طبيعي، نيز خاطر نشان كرده است: هشدارها و مقالاتي كه درباره بهره برداري  بي رويه از جنگل ها انتشار پيدا مي كند ممكن است اين  تصوير را به ذهن متبادر سازد كه بهتر است از اين بخش از ثروت هاي ملي بهره برداري به عمل نيايد در حالي كه  اينطور نيست بلكه بايد به نسبت بهره برداري از منابع  جنگلي از محل سودي كه از اين طريق عايد مي شود، بخشي به  احياء اين منابع اختصاص پيدا كند تا به مرور شاهد از بين  رفتن چنين منابع ارزشمندي نباشيم.  به گفته وي جنگل هاي شمال ايران يا آنچه را مي توان به  عنوان اراضي جنگلي محسوب داشت در سال هاي 1320 سطحي در حدود 3 ميليون و چهارصد هزار هكتار اراضي شمال را مي پوشاند.  امروزه مشخص نيست كه چه بخشي از اين منابع باقي مانده  است ولي مي توان گفت كه حداقل نصف اين جنگل ها از ميان  رفته اند.  اين كارشناس مي گويد: علاوه بر اين افزايش جمعيت  جنگل نشين و افزايش تعداد دام و عدم به كارگيري  برنامه هاي توسعه مناسب و تغيير شيوه توليد در اين منطقه  از خاك ميهن ما، از عوامل نابودي جنگل ها و فرسايش خاك  است. كشاورزي به شيوه كهن و مبتني بر افزايش سطح دامداري  سنتي هر روز از سطح جنگل هاي شمال مي كاهد و سيل هايي كه  هر سال در جاي جاي اين منطقه جاري مي شود، نخستين  نشانه هاي اين وضع اسفناك است. به گفته وي بعد از انقلاب بهره برداري و قطع غيرمجاز و بي رويه در جنگل ها سرعتي  بيشتر به خود گرفت و روند واگذاري جنگل ها در چارچوب استفاده از سرمايه هاي خصوصي در بخش دولتي افزون تر از ساير بخش ها از سال 1370 آغاز شد. بخش خصوصي با پرداخت  بهره مالكانه اي كه در بيشتر اوقات بسيار ناچيز بود در مزايده هاي سازمان جنگل ها و مراتع شركت كرد و بهره برداري از درختاني را كه ذخيره هاي نسل هاي گذشته  بودند، به شيوه اي كه باعث از ميان رفتن درختان تنومند جنگلي شده است، آغاز نمود.  دكتر سعيد مي افزايد: در بسياري از كشورهاي اروپايي و امريكاي شمالي بخش خصوصي در بهره برداري از جنگل ها نقش  اصلي را دارد، اما اين جنگل ها همواره سرسبزند، در صورتي  كه ميزان رويش جنگل هاي آنها بيشتر از جنگل هاي ما نمي باشد اما، در آن كشورها قسمتي از درآمد واحدهاي  بهره برداري تحت نظارت دقيق صرف احياء و توسعه منابع  جنگلي مي شود. كارخانه هاي نئوپان كشور را در نظر بگيريم،  بالاي 85 درصد حجم نئوپان را چوب تشكيل مي دهد ولي سهم  چوب به عنوان درصدي از قيمت فروش اين كالا هر ساله كاهش  مي يابد. چرا نبايد بخشي از سود اين قبيل كارخانه ها براي احياي جنگل هايي كه منشا وجودي اين واحدها مي باشد اختصاص يابد؟ چرا هر سال دولت بايد بيش از آنچه از جنگل  درآمد دارد، هزينه كند و درآمد آن به بخش خصوصي منتقل  شود آيا فكر آن روز را كرده ايم، زماني كه درختان قطور و صنعتي از جنگل پاك تراشي شدند و ديگر چوبي براي اين  كارخانه ها باقي نماند چه بايد كرد؟ البته هيچكس مخالف  ورود سرمايه(چه خصوصي و چه دولتي)در عرصه فعاليت هاي  اقتصادي نيست، ولي آيا درست است كه جنگل ضرر كند و كارخانه سود ببرد؟!  از سوي ديگر دكتر معصومه ابتكار معاون رئيس جمهوري و رئيس سازمان محيط زيست در مورد استفاده بي رويه از منابع  طبيعي و تخريب جنگل ها هشدار داد. وي كه در شوراي اداري  استان اردبيل سخن مي گفت افزود: اگر به مسايل زيست محيطي  و بهره برداري بهينه از منابع طبيعي توجه نشود، با خسارات جبران ناپذيري روبه رو خواهيم شد.  حريم رودخانه ها براساس دوره هاي آب و هوايي متناوب، كشور ما سال هايي  را با پرآبي و سال هايي نيز با كم آبي و خشكسالي روبه رو بوده است. هرچند آلودگي محيط زيست، پديد آمدن وضعيت  گلخانه اي در جو زمين و ذوب شدن بخشي از يخ هاي مناطق  قطبي نظام طبيعي آب و هوا در جهان را تحت الشعاع قرار داده و بي نظمي هايي را بر آن تحميل كرده است، اما هنوز،  قانونمندي طبيعي بر آب و هواي جهان حاكم مي باشد. براين  اساس در سال هاي وفور برف و باران و پرآبي، رودخانه ها طغيان مي كنند و سطح وسيع تري را مي پوشانند، در سال هاي  خشك به دليل كم آبي رودخانه ها بخشي از مصب آنها آزاد شده و به صورت اراضي باير يا زمين هاي موسوم به مسيل  درمي آيند.  در اين دوره چنانچه نظارت دقيقي براي مراقبت از حريم  رودخانه ها اعمال نگردد، عده اي به اين فكر مي افتند كه  در اراضي مسيل خانه سازي كنند و كافي است يك يا دو خانه  ساخته شود و در پي آن شاهد توسعه ساخت وساز در حريم  رودخانه باشيم. اين قبيل خانه ها و تاسيسات تا دوره بعدي  آب و هوايي، يعني سال هاي پرآب به ظاهر از خطر مصون  مي مانند، اما به محض آنكه بارش برف و باران فزوني يابد يا باران هاي شديد و سيل آسا، بستر رود را پر از آب كند،  اين قبيل ساخت و سازهاي غيرمجاز خواهي نخواهي طعمه سيل  مي شوند. به قول حكيم ابوالقاسم فردوسي شاعر بزرگ ما:  به جايي كه يك بار بگذشت آب نسازد خردمند در آن جاي خواب " گروه گزارش " 
