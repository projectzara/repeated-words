 همه كشورهاي جنوب شرقي اروپا بجز يوگسلاوي به بازارهاي  اروپا و آمريكا راه يافتند نشست يك روزه پيمان ثبات بالكان كه با شركت نمايندگان 40 كشور جهان در سارايوو برگزار شد روز جمعه با صدور بيانيه اي به كار خود پايان داد.  به گزارش خبرگزاريها، تحليلگران معتقدند مهمترين پيام  اين نشست تاكيد بر اين است كه بدون ثبات در يوگسلاوي  دستيابي به ثبات سياسي در بالكان ميسر نيست.  رهبران شركت كننده در نشست سارايوو با اعلام آمادگي براي  كمك به بازسازي اقتصادي بالكان و ايجاد ثبات سياسي در اين منطقه، به وضوح روشن ساختند كه تا زمان برقراري يك  نظام دمكراتيك در يوگسلاوي و سرنگوني ميلوسويچ ثبات  واقعي به بالكان باز نخواهد گشت.  بيل كلينتون رئيس جمهور آمريكا در اين نشست ضمن تاكيد بر اينكه كمك هاي غرب به يوگسلاوي مشروط به بركناري  ميلوسويچ است گفت: واشنگتن به تمامي كشورهاي بالكان به  استثناي صربستان حدود 700 ميليون دلار كمك سرمايه گذاري  و تجاري ارائه خواهد كرد.  كلينتون همچنين گفت: آمريكا به طور يكجانبه تدابيري فوري  براي تقويت صادرات منطقه، ايجاد صندوق هاي سرمايه گذاري  و ارائه كمك هاي فني اتخاذ خواهد كرد. وي از اتحاديه  اروپا خواست به توليدات بالكان اجازه ورود به بازارهاي  اروپايي را بدهند ولي تاكيد كرد كه جمهوري صربستان تا زماني كه نظام دمكراتيك بر آن حاكم نشود كمكي جز كمكهاي  بشردوستانه دريافت نمي كند.  نخست وزير فنلاند نيز به نمايندگي از اتحاديه اروپا طي  بيانيه اي در پايان اجلاس اعلام كرد، زماني كه در يوگسلاوي دمكراسي برقرار شود، اين كشور در نتايج اين  اجلاس با ديگر كشورهاي حوزه بالكان شريك خواهد شد.  بلگراد در واكنش به بيانيه پاياني اجلاس سارايوو ضمن  انتقاد از آن هشدار داد بدون مشاركت يوگسلاوي ثباتي در منطقه به وجود نخواهد آمد.  بلگراد ضمن رد خواست هاي كشورهاي شركت كننده در نشست  سارايوو اعلام كرد، اين نشست را چيزي بيشتر از كنفرانس  سازمان ناتو در مورد آينده بالكان نمي داند. 
