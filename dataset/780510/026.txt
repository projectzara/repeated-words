 ديپلماتهاي سازمان ملل متحد اعلام كردند: انگليس  دست اندركار بررسي كاهش تحريم صادرات و واردات عراق و كسب موافقت شوراي امنيت براي اتخاذ سياست تازه اي در قبال عراق است.  به گزارش خبرگزاري رويتر، پيش نويس تهيه شده توسط انگليس  كه مورد تاييد دست كم 9 عضو از 15 عضو شوراي امنيت از جمله آمريكا قرار گرفته است، خواستار به تعليق درآمدن  تحريم صادرات نفت عراق شده است، مشروط بر آنكه بغداد به  پرسش هاي مطرح شده درباره سلاح هاي كشتار دسته جمعي پاسخ  دهد. يك ديپلمات برجسته سازمان ملل گفت: چنانچه بين  اعضاي شوراي امنيت درباره ساير موارد اختلاف با عراق  اتفاق راي بوجود آيد، انگليس به حال تعليق درآوردن تحريم  واردات عراق را نيز مورد بررسي قرار خواهد داد.  فرانسه، روسيه و چين با پيش نويسي كه توسط انگليس و همكاري هلند تهيه شده است، مخالفند.  نمايندگان فرانسه، روسيه و چين علاوه بر كاهش شرطهاي  تعيين شده در مورد سلاح هاي عراق، خواستار به حال تعليق  درآوردن تحريم واردات عراق نيز در اين مرحله شده اند.  از سوي ديگر، يك روزنامه دولتي عراق ديروز نوشت: نيروي  ضدهوايي اين كشور يك فروند هواپيماي اف 16 متعلق به  آمريكا و يك فروند جت تورنادوي انگليس را در درگيري هاي  ماه هاي اخير در شمال و جنوب اين كشور سرنگون كرده است.  به گزارش خبرگزاري فرانسه از بغداد، روزنامه "الجمهوريه " به نقل از شاهدان عيني در مناطق كردنشين عراق نوشت:  نيروهاي زميني اين كشور هواپيماي اف 16 را در منطقه شمال  عراق سرنگون كردند.  الجمهوريه به زمان سقوط اين هواپيما اشاره اي نكرد. اين  روزنامه نوشت: هواپيماي تورنادوي انگليسي درمنطقه جنوبي  رميله واقع در نزديكي مرز كويت سرنگون شد. 
