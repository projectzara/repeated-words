 مطبوعات الجزاير ديروز تفسيرهاي خود را به ديدار دوروزه  " اوبرودرين "وزير خارجه فرانسه از الجزاير اختصاص دادند و نوشتند: اين سفر دستاوردهايي را در زمينه مناسبات  پاريس و الجزيره به همراه داشته است.  به گزارش خبرگزاري فرانسه از الجزيره، روزنامه "ليبرته " ديروز نوشت: مي توان يقينا" اين پرسش را مطرح كرد و حتي  تاسف خورد كه چرا تنش ميان دو كشور اين قدر به درازا كشيده است در حالي كه هر دو كشور به دلايل تاريخي، سياسي  و اقتصادي به ديگري نياز دارند.  الوطن نيز نوشت: فرانسوي ها ظاهرا" خواهان انجام  اقداماتي هستند كه هدف از آن بيان واقعي و ملموس آن چيزي  است كه ودرين آن را عزم بناي مجدد روابط الجزاير و فرانسه خوانده است.  به نوشته روزنامه "اوران "ديدار ودرين از الجزيره  مطمئنا" بازنگري سياست فرانسه در مورد زمان از دست رفته  است.  در همين حال، "عبدالعزيز بوتفليقه "رئيس جمهور الجزاير اعلام كرد: درباره سفر ژاك شيراك رئيس جمهور فرانسه به  الجزاير توافق شده است ولي به زمان آن اشاره نكرد.  به گزارش خبرگزاري فرانسه، بوتفليقه پس از ملاقات پنج  ساعته با اوبرودرين وزير خارجه فرانسه در الجزيره گفت:  آنها هرگونه ابهامي را كه در روابط فرانسه الجزاير در گذشته و حال بوجود آمده بود، برطرف كردند. وي افزود: به  نظر من، ما درباره ضرورت از بين بردن هرگونه سوءتفاهمي  به تفاهم كامل رسيديم. وي گفت از ليونل ژوسپن نخست وزير فرانسه دعوت كرده است به الجزاير بيايد. وي افزود: تمامي  مشكلات مربوط به زمانبندي ديدارها بين ما حل شده است. 
