   روزنامه عرب زبان الحيات ديروز نوشت: جماعت اسلامي مصر بهبودي روابط با دولت اين كشور را رد كرد.  به گزارش خبرگزاري جمهوري اسلامي از بيروت، الحيات نوشت:  جماعت اسلامي در گزارش خود كه از طريق شبكه اينترنت  دريافت شد آورده است ميان جماعت اسلامي و دولت براي توقف  عمليات مسلحانه توافقي صورت نگرفته است.  در اين گزارش از شتاب برخي گروههاي مخالف براي آشتي با دولت و قدرداني از اقدام براي آزادي برخي زندانيان،  انتقاد شده است.  الحيات نوشت: اين گروه اسلامگراي مصري، در اقدامي از روي  حسن نيت عمليات مسلحانه را در مارس سال گذشته متوقف كرد تا زمينه را براي آزادي زندانيان خود فراهم كند.  در پي اين تصميم دولت مصر چندصد زنداني از اعضاي آنرا آزاد كرد در حالي كه اين گروه، خواستار آزادي چند هزار تن شده بود.  در همين حال، يك منبع پليس در مصر گفت: در حمله  اسلام گرايان در منطقه اسيوط در مصر عليا، يك پليس  كشته و دو نفر ديگر مجروح شدند.  به گزارش خبرگزاري فرانسه، اين منبع تصريح كرد: مهاجمان  جمعه شب در دهكده عشايش العرب واقع در 300 كيلومتري جنوب قاهره به سوي افراد پليس تيراندازي كردند و يكي از آنها به نام "زاني بكر عبدالواهب" را كشته و دو تن ديگر را زخمي كردند.  نيروهاي تقويتي پليس بلافاصله به محل حادثه اعزام و عمليات پاكسازي آغاز شد ولي مهاجمان موفق به فرار شدند. 
