 گزارشهاي دريافتي از افغانستان حاكيست، جنگ ميان طرفهاي  درگير در شمال كابل به شدت جريان دارد.  به گزارش خبرگزاري فرانسه، سخنگوي اتحاد شمال گفت،  طالبان شهر نجراب را در كنترل دارند و در حال پيشروي به  سوي" جاده جديد" و فرودگاه بگرام هستند. وي افزود،  جنگنده هاي طالبان با بمباران مناطق مسكوني و مواضع  دفاعي اتحاد شمال تلفات و خسارات فراواني وارد كرده اند.  فرودگاه بگرام در آخرين نقطه استان كابل و متصل به استان  پروان است. اين فرودگاه موقعيت استراتژيك دارد و تاكنون  چندين بار ميان طالبان و مخالفان دست به دست شده است.  خبرهاي دريافتي از منابع وابسته به اتحاد شمال حاكيست  اين فرودگاه در آستانه سقوط قرار گرفته است.  همچنين اتحاد شمال ديروز اعلام كرد، سه مزدور پاكستاني  كه در كنار نيروهاي طالبان در حال نبرد بوده اند به  اسارت نيروهاي احمد شاه مسعود درآمدند.  در همين حال طالبان اخبار منتشر شده مبني بر خروج اسامه  بن لادن از افغانستان راتكذيب كرده و آن را يك دروغ  خواند.  به گزارش ايرنا روزنامه انگليسي زبان نيوز چاپ  اسلام آباد ديروز نوشت، مولوي وكيل احمد متوكل در كابل  گفت، اين كاملا يك گزارش دروغ است كه بن لادن  افغانستان را ترك كرده يا قصد چنين كاري را دارد.  خبرگزاري اسلامي افغان، يك خبرگزاري خصوصي كوچك و وابسته به طالبان در شهر پيشاور پاكستان روز جمعه به نقل  از طالبان اعلام كرد بن لادن در پي توافق با طالبان از افغانستان خارج مي شود.  وكيل احمد متوكل، سخنگوي طالبان گفت: بن لادن ميهمان  است و طالبان نيزبا آمريكا قرارداد استرداد مجرمين ندارد.  آمريكا پيشتر اعلام كرده است، حق حمله به نقاطي را كه  احتمال حضور بن لادن وجود داشته باشد را حفظ مي كند.  آمريكا اسامه بن لادن را به عنوان متهم شماره يك  انفجارهاي سفارتخانه هاي خود در آفريقا قلمداد كرده است. 
