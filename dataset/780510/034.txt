 يادكردي از دانشور و پژوهشگر بزرگ، علامه محمد قزويني     علامه قزويني از نوادر نوابغي بود كه وسعت معلومات قديم  و جديد را با غريزه كنجكاوي و دقت در شان هرچيز دارا بود و قدرت آن را داشت كه استقصاي يك موضوع را درك كند و علت  آن و روش انتقادي علمي و انصاف و بيطرفي علماي جديد را جمع داشت و شايد از زمان ابوريحان بيروني تاكنون ايران  چنين فرزندي دقيق و محقق نداشته بوده است  * مرحوم قزويني كه پرورده احكام قرآني و اخبار و احاديث  حكيمانه حضرت رسول و ائمه و مستغرق در آراء و افكار خيام  و مولوي و حافظ و ارسطو و افلاطون و آناتول فرانس و مترلينگ بود به هيچ وجه از مرگ وحشت نداشت بلكه مانند هر عاقل بلند نظري آن را امري محتوم و در حكم سر منزلي  مي دانست كه خواه ناخواه امير و فقير و عارف و عامي بايد در آن بار بيندازند و دماغ پرنخوت و طبع آلوده به اغراض  و هوي و هوس خود را در آنجا پاك كرده همه علي السويه  تسليم خاك شوند * تصادف روزگار چنين پيش آورد كه حتي برادر آن مرحوم هم  در آن دقايق فوت حاضر نباشد و از آقايان تقي زاده و دكتر غني و نگارنده ناقابل سطور نيز كه نزديك ترين اشخاص به  آن مرحوم بوديم هيچ يك در تهران نباشيم  * محمد قزويني را كه عنوان مبتذل شده علامه، چيزي بر قدر او نمي افزايد، در ايران امروز غالبا به خاطر طبع  انتقادي بي همانند او از ديوان حافظ مي شناسند جستارگشايي: شادروان علامه محمد قزويني را بايد براستي  پيشواي پژوهش در معناي دقيق و استوار علمي آن در عرصه  فرهنگ، تاريخ و ادبيات ايران دانست. در اين راستا، وي به  دو ويژگي بايسته هر كاوشگر و دانشور اين زمينه ها، به  خوبي آراسته بود، نخست اتكا به فرهنگ پربار ايراني و اسلامي و كندوكاو پيگير، دلسوزانه و عاشقانه در اين  فرهنگ، و دوم آشنايي با شيوه پژوهشهاي علمي اروپائيان و تفكر و سنت نقادي غربيان و كاربست آنها در فرهنگ شناسي و پژوهشهاي ادبي و تاريخي، البته در اين راستا بايد يادآور شد كه قزويني هماره در اين زمينه در ارزيابي دستاوردها و يافته هاي اروپائيان با نگاهي نقادانه و ژرف كاوانه  مي نگريست و چنانچه براي نمونه در سخنان و يادداشتهايش  مي يابيم، از برخي پيش داوريها و نگرش هاي غربيان درباره  فرهنگ شرق و بويژه ايران، بجد انتقاد مي كند. بر اين  بنياد علامه قزويني با در آميختن انديشه و منش حكمي و رازورزانه و عارفانه فرهنگ ايران اسلامي با انديشه و تفكر سنجشگرانه و انتقادي و پرسشگر غرب، به فرهنگمردي بس  والا مرتبه در تاريخ فرهنگ ايران زمين بدل شد. او بدرستي  ذوق ايراني و ذهن غربي را در خود جمع داشت.  جستاري كه در پي مي آيد، نوشتاري است از شادروان عباس  اقبال آشتياني يكي ديگر از فرزانگان اين ديار كه  خاطره اي بس جانگداز و تلخ را از فرجامين روزهاي استاد دانشور، بازگو مي كند با خواندن اين نوشتار درمي يابيم  كه علامه قزويني چونان ديگر فرهنگ پژوهان، در تنگدستي  ولي وارستگي روزگار مي گذرانيد، اما با وجود همه اين  رنجها، گدازشها، و كژتابيهاي زمانه يك آن از انديشه  پژوهش، تحقيق، آموزش و فراگيري دست فرو نمي نهاد. مرحوم  اقبال در اين نوشتار كوتاه از ترسيم چهره راستين اين  دانشور نامي، به خوبي برآمده و خواننده را به اين نكته  پراهميت، آگاه مي سازد كه "روزي خواهد رسيد كه مردم  ايران، مرحوم قزويني را در نهضت و تجددي كه شروع شده و دير يا زود جلوه و شكوه محسوسي خواهد يافت، ازبزرگترين  پيشقدمان بلكه قائد اعظم آن بشناسند و بيش از آنچه امروز ما از مرگ او تاسف مي خوريم و اشك مي ريزيم، دچار حزن و تاثر شوند" بر روان روشن و پاك علامه قزويني و همه  فرهيختگان و دانش مردان ايران درود بي پايان باد.  گروه معارف  روز جمعه ششم خرداد 1328 شمسي مطابق با 28 رجب 1368 قمري  و 27 ماه مه 1949 ميلادي قريب به ساعت ده و نيم بعد از ظهر در كوچه دانش منشعب از خيابان فروردين تهران مردي  مرد و آفتابي چهره در نقاب خاك كشيد كه بي اغراق در يكي  دو قرن اخير در فن خود نظير نداشت و بسيار بعيد مي نمايد كه تا مدتهاي ديگر بزرگواري به آن كمال و فضيلت در مملكت  ما پا به عرصه وجود بگذارد.  مرحوم محمد قزويني ده سال مي شد كه بعد از سي وشش سال  مهاجرت از ايران و در غربت زيستن با اميد و آرزوي بسيار كه يكي از مهمترين آنها مردن در خاك وطن عزيز و جان  سپردن در ميان نزديكان و دوستان خود بود به تهران  بازگشته بود اما طبيعت ستمكار و سفله پرور كه گويي  پيوسته با اهل علم و فرزانگان در كين وپيكار است چنين  خواسته بود كه علامه قزويني در وطن خود و در همين تهراني  كه هزاران مدعي طرفداري از اهل علم و فضل دارد در دل شب در كمال غربت يكه و تنها بي طبيب و رفيق پيش چشم زن و يگانه دختر عزيز خودجان بسپارد و از بعد از ظهر پنجشنبه كه حال آن مرحوم دگرگون شد تا حدود ساعت ده بعد از ظهر جمعه كه به عالم ديگر شتافت دست اين بيچارگان به  يك طبيب نرسيد تا شايد قبل از وقوع امر لاعلاج راه  چاره اي بينديشند.  تصادف روزگار چنين پيش آورد كه حتي برادر آن مرحوم هم در آن دقايق فوتي حاضر نباشد و از آقايان تقي زاده و دكتر غني و نگارنده ناقابل اين سطور نيز كه نزديكترين اشخاص  به آن مرحوم بوديم هيچيك در تهران نباشيم و موقعي كه  آقاي تقي زاده خبر مي شوند و پس از زحمت بسيار طبيبي به  بالين ايشان مي فرستند موقعي بوده است كه كار از كار گذشته بوده و تدارك فائت ديگر امكان نداشته است.  نعش آن گوهر گرانبها و علامه فاضل بي همتا همچنان تا اواسط روز در ميان سه زن(خانم و دختر آن مرحوم و خانم  آقاي دكتر غني)در خانه برجا بود تا به دستور جناب آقاي  علي اصغر حكمت و به همت دوستان معدود ايشان كه به تدريج  گرد آمدند به مدرسه سپهسالار جديد حمل شد و پس از شست وشوي و اجراي آداب مذهبي روز بعد مقارن ساعت يازده  صبح در مزار شيخ ابوالفتوح رازي در زاويه حضرت عبدالعظيم  در ري به خاك سپرده شد.  به اين ترتيب به چشم خود ديديم كه مرحوم قزويني كه  به شوق تكميل معلومات و خدمات، به احياي تاريخ و ادبيات  اين مملكت درست نيمي از عمر خود را در غربت بسر برده بود بعد از آنكه به وطن خويش بازگرديد باز در كمال غربت و بي كسي مرد و در آن دقائق آخري هيچكس نبود كه با حضور و بيانات خود درك عذاب مرگ را برآن مرد حساس لطيف طبع  زودرنج تخفيفي دهد و تسلي بخش خاطر پدر پير و شوهر مهرباني شود كه تا آخرين آنات حيات هيچ انديشه و اضطرابي  جز آينده نامعلوم دختر يگانه و زوجه غريبه خود نداشت.  مرحوم قزويني كه پرورده احكام قرآني و اخبار و احاديث  حكيمانه حضرت رسول و ائمه و مستغرق در آراء و افكار خيام  و مولوي و حافظ و ارسطو و افلاطون و آناتول فرانس و مترلينگ بود به هيچ وجه از مرگ وحشت نداشت بلكه مانند هر عاقل بلند نظري آن را امري محتوم و در حكم سر منزلي  مي دانست كه خواه ناخواه امير و فقير و عارف و عامي بايد در آن بار بيندازند و دماغ پرنخوت و طبع آلوده به اغراض  و هوي و هوس خود را در آنجا پاك كرده همه علي السويه  تسليم خاك شوند.  سال گذشته اندكي قبل از همين مواقع كه حالت حبس البول و تورم مثانه در ايشان شدت گرفته و اطبا رفتن به مريضخانه  و معالجه به طريق عمل جراحي را تجويز كرده بودند خدمت آن  مرحوم رسيدم و چون شنيدم كه چنين تصميمي از جانب اطبا اختيار شده من هم ايشان را در اين راه تشويق كردم. گفتند:  فلاني من از رفتن به مريضخانه و عمل بيمي ندارم و مي دانم كه با سن و ضعف مزاج من يك طرف عمل مردن و از بستر بيماري برنخاستن است من از مرگ نمي ترسم زيرا كه  عمر خود را كرده ام و ديگر هيچ هوي و هوسي ندارم اما تمام اضطرابم اين است كه اگر مردم بر زن و فرزند من كه  در تهران هيچكس را ندارند و به مقتضاي تربيت اروپائي  تنها نمي توانند در اين شهر بي يار و ياور زندگي كنند بعد از من چه خواهد گذشت بخصوص كه مبلغي معتني به بانك  مقروضم و اگر من بميرم بانك فورا" خانه مسكوني مرا در وجه طلب خود ضبط خواهد كرد و زن و فرزندم بي خانمان و سرگردان خواهند ماند، اگر من مي توانستم از اين بابت  اطمينان حاصل كنم همين آن به مريضخانه مي رفتم.  شنيدن اين بيان و ديدن آن وضع پريشان چنان مرا آشفته كرد كه گريه در گلو گره كرده از خانه آن مرحوم بيرون آمدم و در فكر يافتن چاره كه فقط تهيه مقداري پول بود برآمدم  حتي به پاره اي مقامات مستطيع موءثر هم توسل جستم ولي  درم داران بي كرم كه گوششان به هيچ وجه به شنيدن اين  قبيل نواهاي دلخراش عادي نيست و جز آهنگ خوش زر بگير و سيم بستان هيچ نغمه اي را سازگار نمي دانند اعتنايي به  استغاثه من نكردند تا آنكه آزادمرد يگانه و علامه  بي مانند حضرت آقاي تقي زاده كه از اوان جواني جوانمردي  و مردانگي را با هم توام داشته و در استغناي طبع و بي اعتنايي به مال و منال دنياتالي مرحوم قزويني است و از جمله جواهر ذيقيمتي است كه هنوز چنانكه بايد قدرش در اين بازار خزف فروشان شناخته نشده از قضيه اطلاع پيدا كردند و دقيقه اي از پاي ننشستند تا به اعتبار آبروي  شخصي خود كه ميليونها قيمت دارد و صالح و طالح به ارزش  عظيم آن قائلند از چند نفر صاحب همت مبلغ منظور را به  عنوان حق الزحمه كتابي كه مرحوم قزويني براي چاپ حاضر كند جمع نمودند و خود به شخصه به بانك رهني رفتند و خانه  آن مرحوم را از گرو بيرون آوردند و پس ازارائه قبوض  مفاصا ايشان را به مريضخانه رضانور بردند.  مرحوم قزويني كه مكرر در مكرر به نگارنده مي فرمودند من  آقاي تقي زاده را به علت پاكي عنصر و شهامت و وطن پرستي  و فضل و كمال از برادر خود بيشتر دوست مي دارم بعد از حصول اين اطمينان به من گفتند" الان طاب لي الموت "، با نهايت ميل به مريضخانه مي روم و باقي با خداست.  تصحيح و طبع اين كتاب به علت كسالت شديد مرحوم قزويني به  امر آقاي تقي زاده تحت نظر آن مرحوم به عهده اينجانب واگذار گرديد و جاي بسي خوشوقتي است كه چاپ و مقابله  نمونه هاي آن تا آخر، قبل از رسيدن مرگ آن استاد علامه  انجام يافت و عنقريب منتشر خواهد شد.  آري علامه قزويني از ميان رخت بربست و با خود يك دنيا معارف و معلومات و تحقيقات عميقه استنباطات دقيقه را به زير خاك برد و اگر اهل علم و معرفت بر فقدان آن مرد عزيز بي نظير تاسفي دارند بيشتر از اين بابت است كه  علاوه بر آنكه چشمه فياض اثربخشي خشك شد گنج عظيمي از نفيس ترين ثروتهاي معنوي از دست رفت و ديگر نه تشنگان  حقيقت مي توانند از آن منبع فيض آبي بر آتش تشنگي دروني  خود بزنند و نه نيازمندان معرفت دسترسي به آن خزانه  پردرو گوهر دارند.  علامه قزويني از نوادر نوابغي بود كه وسعت معلومات قديم  و جديد را با غريزه كنجكاوي و دقت در شان هرچيز دارا بود و قدرت آن را داشت كه استقصاي يك موضوع را درك كند و علت  آن و روش انتقادي علمي و انصاف و بيطرفي علماي جديد را جمع داشت و شايد از زمان ابوريحان بيروني تاكنون ايران  چنين فرزندي دقيق و محقق نداشته بوده است.  بزرگترين فضل مرحوم قزويني و مهمترين نكته اي كه نشانه  كمال استعداد حسن تشخيص و تيزهوشي اوست اينست كه آن  مرحوم پس از آن كه علوم قديمه را چه در ادب و لغت و صرف  و نحو و چه در فقه و اصول و كلام و حكمت و منطق در ايران  تا درجه اجتهاد فرا گرفت چون گذارش به اروپا افتاد و بر اثر عشق سوزاني كه بدانستن هر چيز و فرا گرفتن هر نوع  معلومات داشت تحقيقات علماي آن سرزمين را مورد مطالعه  عميق قرار داد و نوشته هاي ايشان را از هر مقوله و در هر باب با موشكافي ولي با احتياط تمام خواند و بر اثر حدت  ذهن و ذوق سرشار بسرعت دريافت كه راه تحقيق صحيح همين  است كه اروپائيان دارند و بين آن و روش معمول در مشرق  زمين بعدالمشرقين است بلكه در پاره اي قسمتها تنها راه  درست همان راه و رسم اروپايي است، و چنين به نظر مي رسد كه اين نعمت عظيمي كه مرحوم قزويني را شامل حال شد بيشتر از آن بابت بوده است كه آن مرحوم در ميان علوم قديمه  بيشتر به ادب و تاريخ و رجال و درايت توجه داشته چه اين  علوم علاوه بر آنكه ذهن را توسعه مي بخشند روشي دارند مبني بر تفحص و تدقيق و سنجيدن اقوال مختلفه با يكديگر و قبول قول قوي و معتبر ورد اقوال ضعيف و آحاد و اين روش  با روش اروپائيان درعلوم نقليه تقريبا" يكي است.  مرحوم قزويني كه كاملا" به سيره سراپا محتاطانه امثال  طبري و طريقه دقيق اهل روايت و طرز كار امثال ابوريحان  بيروني در تحقيقات علمي آشنا بود وقتي كه در اروپا به  شيوه تحقيق امثال سيلوستر دساسي و كاترمر و نولدكه  وماركوارت و دزي و گويدي برخورد ديد كه در واقع شاگردان  حقيقي امثال طبري و ابوريحان همين جماعتند و روش ايشان  كه به اقتضاي سير زمان كاملتر و منقح تر شده همان روش  درست و صحيح قدماست نه روش خسته كننده و جانكاه و بي فايده طلاب لفاظ و آخوندهاي بيخبر از همه جا و متحجر در قالب تعبد و تقليد.  كسي تصور نكند كه علامه مرحوم با علوم قديمه عنادي پيدا كرده يا منكر آنها شده بود. نه، بلكه برخلاف اين تصور مرحوم قزويني كه خود در هر يك از شعب اين معارف از اعلم  علما بشمار مي رفت در اين رشته، علوم مفيد آن را از غير مفيد آن به خوبي تشخيص مي داد بهمين جهت مثلا" قسمت  عظيمي از منطق قديم و مباحثات و مناقشات فقها را در باب قضايا و اموري كه حتي محتمل الوقوع نيز نيست و علوم  جديده موضوع آنها را به كلي منتفي كرده است تضييع عمر مي دانست.  در عصر ما در ميان مشتغلين به علوم قديمه ديگركسي مثلا"  در رجال و معرفت كتب به مقام حاجي ميرزا حسين نوري و در درايه بپايه حاج ملاعلي كني و در اصول به مرتبه حاج  ميرزا حسن آشتياني و در فقه بدرجه شيخ فضل الله نوري و در ادب برتبه صدرالافضل و شمس العلماء قزويني وجود ندارد و مرحوم قزويني علاوه بر آن كه بهترين شاگردان استادان و نعم الخلف آن بزرگواران محسوب مي شد معلومات مقتبسه از ايشان را با روح و سليقه اي كه چكيده معارف اروپايي و تحفه تفرج در بوستان ذوق و سلامت طبع اهل تحقيق مغرب زمين بود اشاعه و افاضه مي كرد و اين كاري است كه از امثال علماي مذكور در فوق ساخته نبود.  مرحوم قزويني كه در عصر ما حكم در يتيم داشت و مي توان  به جرات قسم خورد كه در تمام عمر از او ترك اولائي حتي  خرق هيچ عرف و عادتي صادر نشد و علاوه بر معارف اكتسابي  مظهر فضيلت طبعي و كمالات نفساني بود آرام آرام يعني با وجداني راحت و خاطري فارغ از اين دنياي آلوده ما رفت و ما را بفراق ابدي خود مبتلي ساخت.  البته هر كس كه آن مرحوم را ديده بود از اين فاجعه بزرگ  متاثر است ليكن من كه اين سطور را با خاطري غرقه در اندوه و بيچارگي مي نويسم شايد حق داشته باشم كه باطنا"  بيش از هر كس خود را يتيم بدانم زيرا كه بيست و شش سال  با آن مرحوم مربوط بودم و از اين مدت هجده سال آن را غالبا" شب و روز با يكديگر محشور بوديم و موضوع صحبتي جز علم و ادب و تاريخ ايران و مسائل عبرت انگيز يا مفرح  نداشتيم و چنان با هم مانوس مي زيستيم كه با وجود نقصي  كه در طبيعت بشر هست و با اينكه هر دو شايد زيادتر از حد اعتدال عصباني و زود رنج بوديم حتي دقيقه اي نيز مابين  ما كدورت و برودتي حاصل نشد و اين بيشتر بر اثر هضم نفس  و تربيت معقول و گذشت و انصاف فوق العاده آن مرحوم بود تا خضوع و فاني بودن اين قطره ناچيز در مقابل آن درياي  پهناور فضيلت و معرفت.  امروز من و مجله يادگار كه آن مرحوم بزرگترين مشوق  حقيقي آن بود و آخرين سطوري كه به قلم آن فقيد سعيد بر صفحه كاغذ جاري شده دنباله مبحث "وفيات معاصرين "است يكه  وتنها مانده ايم و بيم آن است كه مخالفين سبك و روش آن  مرحوم كه از تمام معلومات دنيا دل خود را به انتقاد بيجا و استهزاء نامربوط خوش كرده اند بر ضد ما و مجله يادگار كه افتخار پيروي مسلك آن مرحوم را داشته و دارد بقول  فرنگيها زيادتر از سابق صفهاي خود را به هم فشرند تا حملات ايشان موءثرتر شود به توهم اينكه ديگر مثل سابق پشت  ما به چنان كوه احدي نيست و از ميدان در كردن ما كاري  آسان شده است غافل از آن كه ما با وجود پشت شكسته و دل  داغديده در مقام مجاهده در راه حقيقت كه مسلك مقدس و هميشگي استاد ما بوده است همچنان ثابت قدميم و تا آنجا كه خداوند به ما قدرت و استطاعت دهد آني در طي طريقي كه  هميشه همان را فقط پيموده ايم دقيقه اي از پاي  نمي نشينيم و يقين داريم كه روح پرفتوح استاد عظيم الشان  ما همواره همچنان هادي و موءيد ماست و با مرگ ظاهري آن  زنده جاويد هيچوقت "آتشي كه نميرد هميشه "و مشعله افروز آن وجود مقدس مرحوم قزويني بود خاموش نخواهد شد بلكه روز به روز نور و فروغ اين نار مقدس كه مجله محقر يادگار از " قبسي "است فروزان تر خواهد شد و روزي خواهد رسيد كه  مردم ايران مرحوم قزويني را در نهضت و تجددي كه شروع شده  و دير يا زود جلوه و شكوه محسوسي خواهد يافت از بزرگترين  پيشقدمان بلكه قائد اعظم آن بشناسند و بيش از آن چه  امروز ما بر مرگ او تاسف مي خوريم و اشكم مي ريزيم دچار حزن و تاثر شوند، و عليه رحمتالله رحمتواسعه.  شادروان عباس اقبال آشتياني 
