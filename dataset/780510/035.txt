 نوشته: استاد دكتر عبدالحسين زرين كوب    جستار گشايي:  هم اكنون پنجاهمين سال خاموشي اديب، پژوهشگر، شعرشناس،  نقاد و مصحح بزرگ ادبي معاصر، علامه قزويني را پشت سر مي گذاريم. پژوهشگري كه با صرف كوششي توان فرسا از لابلاي  نسخه هاي خطي و آثار كلاسيك ادبي، آگاهي و شناختي در خور توجه براي آيندگان به يادگار گذارد. بي گمان ميراث  پژوهشي و ادبي به يادگار مانده از بزرگاني چون قزويني،  معين، دهخدا، تقي زاده، عباس اقبال، سعيد نفيسي،  علي اصغر حكمت و... بنياني استوار در تحقيقات ادبي،  تاريخي و فرهنگي براي پسينيان به جاي نهاده است.  مطلبي كه از پي مي آيد، نوشته اي است از استاد دكترعبدالحسين زرين كوب درباره زندگي سراسر پژوهش و تحقيق اين دانشور معاصر. توجه خوانندگان گرامي را به اين  مطلب جلب مي نماييم.  گروه معارف  محمد قزويني را كه عنوان مبتذل شده علامه، چيزي بر قدر او نمي افزايد، در ايران امروز غالبا" به خاطر طبع  انتقادي بي همانند او از ديوان حافظ مي شناسند اين طبع  با آنكه به كلي عاري از بعضي مسامحات نيست در مدت بيش از نيم قرن كه از انتشار آن مي گذرد هنوز يگانه طبع انتقادي  قابل اعتماد از ديوان حافظ است با وجود طبع هاي انتقادي  ديگر كه بعضي از آنها از نسخه هاي مورد رجوع قزويني  كهن تر نيز بود، هيچ يك جامع مزيت هاي چاپ قزويني نيست، كساني هم كه اين طبع هاي تازه به اهتمام آنها انجام شده  است هرگز به قدر قزويني دانش هايي را كه براي نقد و تصحيح متن ديوان حافظ ضرورت دارد واجد نبوده اند. درست  است كه بعضي از آنها اديب و شاعر و شعرشناس پرمايه اي هم  بوده اند اما براي نقد متن ديوان خواجه غير از ذوق شعر و فهم لطايف الفاظ و تعبيرات خاص حافظ آشنايي با زمينه  ذهني او كه معارف رايج در عصراو در زمينه ادب و تفسير و كلام و حكمت و عرفان را شامل مي شود نيز الزام مي كند، و كيست كه تفوق و برتري وي را در اين زمينه ها بر ساير كساني كه بعد از او داعيه طبع و تصحيح ديوان را از خاطر گذرانده انددرباره او مورد ترديد قرار دهند.  طبع انتقادي ديوان حافظ مهم ترين كار ارزنده اي بود كه  قزويني در بازگشت به ايران در زمينه نشر يك متن مهم زبان  فارسي انجام داد. غير از نشر بعضي متون تاريخي كه در همين ايام و غالبا" در راستاي همكاري با مجله يادگار به  مديريت عباس اقبال انجام داد كار بزرگ ديگرش طبع و تصحيح  كتاب عربي شدالازار بود كه جزو آخرين آثار اوست. سالها قبل از آنكه درگيري جنگ دوم جهاني و خاطره سختي هايي كه  قزويني در جريان جنگ اول، در اروپا با آن مواجه گشته بود او را وادار به ترك اروپا و بازگشت نهايي به ايران سازد،  تعدادي آثار عمده زبان فارسي را به تشويق پروفسور ادوارد براون و به نفقه اوقاف گيپ تصحيح انتقادي كرده بود. در هنگام بازگشت به ايران در زمينه علم رجال و تاريخ و شناخت فرق اسلامي محققي بي مانند شناخته مي شد حتي  محققان اروپايي امثال لويي ماسينيون، هانري ماسه، كلمان  هوارت و ولاديمير مينورسكي كه براي چاپ اول دائرتالمعارف  اسلام طبع ليدن و احيانا" براي مجلات معتبر شرقشناسي  متعهد تحرير مقاله اي بودند به خانه او مي رفتند و در هر زمينه از جانب او به ماخذ مورد نياز هدايت مي شدند. از اين جمله گويا فقط ولاديمير مينورسكي برخلاف رسم معمول  غربي ها آنچه را به هدايت و ارشاد وي مديون بود اعلام و اظهار كرد، ديگران به رسم معمول اروپائيها در اين زمينه  اقدام مناسبي انجام ندادند.  يادداشت هاي قزويني كه سالها بعد از درگذشت او به تشويق  سيدحسن تقي زاده و به كوشش ايرج افشار انتشار يافت، وسعت  و تنوع اشتغالات او را در زمينه فرهنگ و ادب اسلامي و ايراني نشان مي دهد، اين مجموعه دقت نظر، امانت در تحقيق  و حوصله فوق العاده او را در دنبال كردن نكات تاريك  تاريخ و لغت و رجال ارائه مي كند اما نمي توان حدود دانش  و تجربه علمي او را ازاين طريق ارزيابي كرد، فقط جزء كوچكي از ذخاير علمي او را در اين زمينه ها مي توان  دريافت. در بين اين يادداشت ها چند صفحه اي كه در باب نصيحتالملوك غزالي، طبع جلال همائي نوشته است از جالبترين و شيرين ترين نمونه انشاء او در مباحث مربوط به نقد و تحقيق محسوبست.  در بين آثاري كه او در مجموعه اوقاف گيپ نشر كرد كتاب چهار مقاله نظامي عروضي و كتاب لبابالالباب تصنيف محمد عوفي و مرزبان نامه - انشاء سعدالدين وراق - با نقد ادباي  تهران مواجه شد با اين حال در ايران آن روز كسي وجود نداشت كه بتواند هيچ يك از آن سه كتاب را با همان اندازه  دقت و وسواس علمي تصحيح و نشر كند. تصحيح انتقادي او از تاريخ جهانگشا تصنيف عطاملك جويني در ايران و اروپا مورد تحسين و اعجاب فوق العاده محققان عصر واقع شد، در جريان  طبع و تصحيح مجلدات سه گانه اين اثر بود كه بين خاتمه  طبع مجلد دوم و پايان مجلد سوم كتاب فترتي طولاني روي  داد و به دنبال تحقيقي كه در باب علت اين فترت انجام شد معلوم گشت كه ترديد در باب يك شعر عربي كه در متن آمده  بود و ماخذ آن مجهول مانده بود قزويني را به متوقف كردن  كار و مروري جدي بر تمام متون عربي مورد اعتماد واداشته  بود. اين نكته حوصله فوق العاده او را در دنبال كردن  مسائل و اجتناب كردن از اظهار حدس هاي احتمالي نشان  مي دهد و اين جمله درسهاي عمده اي بود كه وي به محققان  عصر داد مجموعه مقالات سابق او كه تحت عنوان بيست مقاله  قزويني در دو مجلد جداگانه به وسيله ابراهيم پورداود و عباس اقبال نشر شد وسعت حوزه علائق او را در مسائل  تاريخي و ادبي قديم و جديد قابل ملاحظه نشان داد. مقاله  ممدوحين سعدي او مقارن جشن هفتصدمين سالگرد تصنيف گلستان  تصنيف عالي ترين نمونه تحقيق در باب عصر سعدي تلقي شد.  قزويني با آنكه بيشتر اوقاتش در اروپا و ايران صرف  مطالعه در آثار قدما مي شد نسبت به ادبيات جاري عصر هم  علاقه نشان داد، در اروپا مقاله اي كه در باب يكي بود و يكي نبود جمال زاده منتشر كرد، توجه او را به قصه نويسي  نشان داد. در سالهاي اقامت در ايران نيز، تحسين واظهار اعجاب او نسبت به يك قصيده "خرسند زي اي مه سفر كرده " اثر دانش بزرگ نيا و همچنين اظهار علاقه او نسبت به يك  قصيده فرخ خراساني، نشانه هايي از علاقه او به ادب جاري  معاصر بود. مجموعه يادداشتهاي ناتمام مانده او كه در مجله يادگار تحت عنوان "وفيات معاصرين "نشر شد شاهدي  ديگر بر توجه خاص او به احوال اهل عصر است. يادش خوش باد كه بعد از نيم قرن هنوز تحقيقات او مورد استناد و هدايت  محققان بعد از اوست.  اقدام به بزرگداشت او توجه ايران امروز را به ارزشهاي  فرهنگ خويش نشان مي دهد، درود بر عزيزان امروز كه با مقالات خويش ياد آن يگانه قرن را احياء كردند. 
