 اتوبوس هاي جديد توليد داخلي بوده و روزانه 300 هزار مسافر را در تهران جا به جا خواهند كرد گروه شهري: طي آئيني 300 دستگاه اتوبوس جديد از صبح  امروز وارد شبكه حمل و نقل عمومي تهران مي شود.  مهندس ترفع - مدير عامل شركت واحداتوبوسراني تهران و حومه، در مصاحبه اي به خبرنگار ما گفت: در راستاي توسعه  و افزايش توان ناوگان حمل و نقل عمومي و درون شهري تهران،  300 دستگاه اتوبوس جديد در خطوط اتوبوسراني تهران  گمارده مي شود و سهمي از جابه جايي هاي شهروندان را به  عهده مي گيرد.  وي با بيان اين مطلب كه تمام 300 دستگاه اتوبوس، ساخت  كارخانجات داخلي است، افزود: با ورود اين شمار از اتوبوس ها به شبكه حمل و نقل، توان جابه جايي شهروندان  افزايش خواهد يافت و پيش بيني مي شود هر روز 300 هزار مسافر توسط اين اتوبوس ها جابه جا شوند.  مهندس ترفع، افزايش توان شبكه حمل و نقل عمومي تهران را قدمي در جهت تحقق يكي از برنامه هاي راهبردي شهردار تهران مبني بر ساماندهي حمل و نقل عمومي تلقي كرد و افزود: اميدواريم با حساسيتي كه موضوع حمل و نقل درون  شهري در نزد شهردار تهران دارد، حمل و نقل عمومي به  شرايط مطلوب و در مرحله بعد به وضعيت استاندارد برسد.  وي درباره تاثير افزايش 300 دستگاه اتوبوس جديد به شبكه  حمل و نقل عمومي تهران بر شرايط ترافيكي گفت: با ورود 300 دستگاه اتوبوس به خطوط اتوبوسراني، پيش بيني مي شود افزون بر كمك به كاهش عوامل آلاينده هاي هواي تهران، با ارتقاء سطح كيفي خدمات، انگيزه سفرهاي درون شهري با استفاده از خودروهاي شخصي تا حدودي كاهش يابد و بدين ترتيب درصدي از بار ترافيكي سنگين در معابر عمومي  نيز كاسته شود.  مشروح گزارش بهره برداري از 300 دستگاه اتوبوس جديد در شبكه حمل و نقل عمومي تهران، فردا چاپ مي شود. 
