   گروه شهري: به مناسبت هشتم مرداد" روز حمايت از طبيعت " با همت كميسيون ورزش و محيط زيست، كميته ملي المپيك،  تشكل هاي زيست محيطي و همكاري اداره كل منابع طبيعي  استان تهران نهال هاي كاشته شده در ارتفاعات گردنه قوچك  آبياري شد.  به گزارش انجمن حفظ محيط زيست كوهستان اين مراسم از ساعت  6 صبح با انتقال شركت كنندگان از ميدان ونك به گردنه  قوچك آغاز شد. اعضاي تشكلهاي زيست محيطي از جمله "آواي  سبز" و" انجمن حفظ محيط كوهستان "و اعضاي "هيات كوهنوردي  بانوان شرق تهران "،" انجمن حمايت از كودكان مبتلا به  سرطان"،" جمعيت ملي حمايت از حقوق كودكان در ايران "و همچنين اعضاي شاخه محيط زيست حزب كارگزاران سازندگي  ايران(استان تهران)از جمله شركت كنندگان اين برنامه  بودند.  دكتر بحريني رئيس دانشكده محيط زيست، در مصاحبه با يكي از شبكه هاي تلويزيوني، مشاركت مردمي و همكاري  سازمانهاي دولتي تابعه را براي حفظ پوشش گياهي و فضاي  سبز شمال تهران، با توجه به خشكسالي سالجاري مورد تاكيد قرار داد دكتر ياوري از اساتيد دانشگاه نيز اختصاص بودجه  از طرف سازمان جنگلها و مراتع براي نگهداري و آبرساني به  نهالهاي كاشته شده و حفظ بيت المال را ضروري دانست. وي  همچنين با توجه به نابودي جنگلها و پيامدهاي ناشي از تخريب پوشش گياهي كه خسارات بسياري از جمله سيلهاي  ويرانگر سالهاي اخير را موجب گرديده است، گسترش فضاي سبز و توجه به حفاظت از مناطق جنگلكاري شده را به عنوان يكي  از مهمترين اهداف و مشغوليت هاي تشكلهاي زيست محيطي  مردمي دانست. اين مراسم با حضور دبيركل كميته ملي المپيك  در ساعت 11 صبح با تاكيد بر ضرورت اجراي مجدد برنامه هاي  مشابه براي آبياري درختان در فصول گرم و خشك سال به  پايان رسيد. 
