 گروه شهرستانها: معاون محيط زيست انساني سازمان حفاظت  محيط زيست كشور گفت: به دليل بروز مشكلات فراوان زيست  محيطي و ساماندهي و جمع آوري زباله هاي زائد صنعتي در 8 منطقه كشور محل دفن زباله هاي صنعتي ايجاد مي شود.  به گزارش خبرنگار همشهري محرم نژاد كه به منظور بازديد از پيشرفت كار محيط زيست و بررسي اقدامات انجام شده در اين زمينه به استان سمنان سفر كرده بود اظهار داشت: اين  مواد قابل دفن در محل دفن زباله هاي شهري نيست و به صورت  پراكنده و نامطلوب دفع مي شد و به همين علت موجب بروز مشكلات زيادي شده بود و از آنجا كه اين استان به علت  كويري بودن توان دفن اين مواد را داشت، سازمان حفاظت  محيط زيست با همكاري دانشگاه تهران محلي را تعيين كردند تا از پراكندگي اين مواد در حاشيه جاده ها و مناطق ديگر جلوگيري شود.  وي تصريح كرد: ضوابطي تدوين شده تا اين مواد چگونه  جمع آوري و دفن شود و به تمامي صنايع و واحدهاي خدماتي  كه به نحوي اين كار را به صورت پراكنده و غيربهداشتي  انجام مي دادند ابلاغ شد كه از دفن اين مواد به صورت  پراكنده خودداري كنند.  وي افزود: با ايجاد اين مركز از حوادث ناگوار جلوگيري  شده و مديريت واحدي ايجاد مي شود و اين مركز به عنوان  الگويي براي ساير نقاط كشور محسوب خواهد شد.  وي گفت: در صورتي كه واحدهاي صنعتي به غير از محل تعيين  شده در جاي ديگري اقدام به تخليه مواد زائد كارخانجات  كنند با آنها برخورد مي شود.  معاون محيط زيست انساني سازمان حفاظت محيط زيست پيرامون  آلودگي صدا و استانداردهاي آن گفت: آئين نامه مربوط به  جلوگيري از آلودگي صوتي در تيرماه گذشته در هيات دولت به  تصويب رسيد و به همه ادارات و ارگانها ابلاغ شده تا آن  را به اجرا درآورند.  وي افزود: بيشترين آلودگي صوتي شهرها مربوط به وسايل  نقليه موتوري و مخصوصا" موتوسيكلت هاست. محرم نژاد گفت:  براي اين منظور پيش نويس استانداردها تعيين شده كه بايد با تصويب شوراي عالي محيط زيست ضمانت اجرايي پيدا كند.  وي گفت: در صورت تصويب استانداردها و بي توجهي منابع  آلوده كننده به قوانين متخصصان از 30 هزار ريال تا يك  ميليون ريال جريمه مي شوند و در مورد وسايل نقليه موتوري  اگر اين استاندارد رعايت نشود از تردد آن جلوگيري خواهد شد. معاونت سازمان محيط زيست در زمينه اقدامات انجام شده  و برنامه هاي آينده اين سازمان براي كاهش آلودگي هواي  تهران گفت: از سال آينده در يك برنامه كوتاه مدت  ميني بوس ها و اتوبوسهاي تهران بايد گازسوز شوند.  محرم نژاد درخصوص منابع انساني آلوده كننده درياي خزر گفت: ريختن پساب صنايع فاضلاب از جمله عوامل عمده اين  آلودگي هاست كه سازمان براي رفع اين مشكل با همكاري ديگر ارگانها اقداماتي را انجام مي دهد كه به عنوان مثال  فاضلاب شهري همه شهرهاي ساحلي در اولويت اول وزارت نيرو است كه اقدام به جمع آوري و ايجاد شبكه فاضلاب شهري كنند.  وي گفت: به علت بالابودن سطح آب زيرزميني ميزان رطوبت  بالا، زباله هاي شهري استانهاي گيلان و مازندران به يك  معضل تبديل شده كه بايد با ايجاد كارخانه كمپوست و استفاده از روشهاي كشورهاي ديگر كه نتيجه بخش بوده  مشكلات زباله اين استانها را حل كنيم.  وي پيرامون ميزان توليد زباله در كشور گفت: سرانه توليد زباله در كشور روزانه 700 گرم و در تهران يك كيلوگرم است. 
