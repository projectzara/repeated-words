 در گزارش وزارت كشور تاكيد شده است كه حوادث اخير بر عزم  دولت در زمينه تبديل مخالفان نظام به موافقان اثر نگذاشته است و دولت همچنان بر پرهيز از خشونت اصرار مي ورزد گروه سياسي: وزارت كشور با صدور بيانيه اي از مواضع  جمعيت موءتلفه اسلامي درباره عملكرد وزارت كشور در جريان  حوادث اخير، انتقاد كرد. در بخش هايي از بيانيه وزارت  كشور كه نسخه اي از آن به دفتر روزنامه همشهري ارسال شده  خطاب به عسگراولادي دبيركل جمعيت موءتلفه چنين آمده است:  جمعيت موءتلفه اسلامي در بيانيه مورخ 20/4/78 خود به  انتقاد از عملكرد دولت، به ويژه مسئولان وزارتخانه هاي  فرهنگ و آموزش عالي و كشور در برابر حوادث اخير پرداخته  است. در اين زمينه توجه جنابعالي و عموم مردم شريف را به  نكات ذيل جلب مي نمايد:  1- بيانيه جمعيت موءتلفه اسلامي روز يكشنبه 20/4/78 صادر گرديده و جاي تاسف است كه برغم وفاق عمومي و اراده ملي  مبني بر محكوميت متعرضين به حريم دانشگاه و ضرب و شتم  شديد دانشجويان و تخريب كوي دانشگاه، آن جمعيت محترم در بيانيه خود از محكوم كردن تجاوز وحشيانه به كوي دانشگاه  خودداري و صرفا" به ابراز تاسف بسنده كرده است.  دقت در بيانيه نشانگر آن است كه به بهانه حوادث اخير،  انتقاد از دولت و به خصوص وزارت كشور كانون توجه  نويسندگان آن بوده است.  2- جمعيت موءتلفه اسلامي در ابتداي بيانيه با اشاره به  اين كه "دعوت به تجمع و سپس تظاهرات دانشجويان در شب 17/4/78 در شب تعطيلي در خوابگاه دانشجويان با عنوان جمعي  از دانشجويان و بدون مجوز وزارت كشور عملي غيرقانوني است " اعلام داشته است كه "عواقب هرگونه سوءاتفاق به  عهده دعوت كنندگان تجمع و همكاري كنندگان با آنهاست. " اين فراز از بيانيه جمعيت، به گونه اي آشكار اصل فاجعه  را ناديده گرفته و به اعتبار اين كه تجمع و راهپيمايي  دانشجويان بدون مجوز بوده هر گونه پيامد بعدي را حتي اگر به عمق فاجعه اي باشد كه مقام معظم رهبري آن گونه به  تلخي از آن ياد كردند، توجيه نموده است توجه شود، اين  گونه داوري وقتي با نظر مقام معظم رهبري كه در تاريخ  21/4/78 فرمودند: "اين كه صد نفر يا دويست نفر از كوي  دانشگاه خارج شدند و حرفهايي زدند و شعارهايي دادند،  بهانه و مجوزي نمي شود براي اين كه كساني، در هر لباس و با هر نامي وارد آن محيط بشوند و كارهاي ناروايي انجام  بدهند،" مقايسه شود مفهوم واقعي خود را پيدا مي كند و ناصحيح بودن بنيان هاي اينگونه قضاوتها مشخص مي شود.  3- در بخش ديگري از بيانيه آمده است: "حفظ امنيت به عهده  وزارت كشور است و در اين رابطه وزير كشور بايد پاسخگو باشد كه چرا امنيت يك خوابگاه دانشجويي را حفظ نكرده است؟ چرا تدبير و چاره انديشي در شب حادثه نداشته است؟"  در بيانيه مزبور به وظيفه وزارت متبوع در" حفظ امنيت  كشور" اشاره كرده ايد و از" عدم تدبير و چاره انديشي اين  وزارت در شب حادثه "سخن به ميان آورده ايد. با ذكر مجدد اين كه اين حادثه در نتيجه اقدام غيرمدبرانه و غيرطبيعي  فرماندهان ذيربط نيروي انتظامي و همراهي عناصر غيرمسئول  با آنان در مراحل بعدي، شكل گرفت كه تدابير متخذه توسط استانداري تهران، شوراي تامين استان تهران، شوراي امنيت  كشور، دبيرخانه شوراي عالي امنيت ملي و مواضع مقام معظم  رهبري و رياست محترم جمهوري و حضور مردم شريف در صحنه  منجر به مهار حادثه گرديد، اجمالا" متذكر مي شويم  عزيزاني كه اين بيانيه را تنظيم كرده اند، قطعا" از مسائل امنيتي و لوازم آن اطلاع دارند و نيك مي دانند ايجاد امنيت به شرايط و ابزاري نياز دارد كه بدون آنها برقراري امنيت ممكن نيست.  در عين حال مسئولان وزارت كشور از آغاز حادثه در جهت  كنترل بحران و جلوگيري از تشديد درگيريها و برقراري  آرامش مساعي خويش را به كار بستند. معاون محترم سياسي و اجتماعي وزارت كشور در ساعت 45/1 دقيقه بامداد جمعه با تماس تلفني آقاي دكتر سليماني، معاون محترم دانشجويي  دانشگاه تهران، در جريان قرار گرفت و بلافاصله موضوع را به اطلاع معاون محترم سياسي، امنيتي استانداري تهران  رساند و دستور پيگيري صادر كرد پس از آن علاوه بر حضور معاون سياسي، امنيتي استانداري تهران و دبير شوراي تامين  استان و نيز مديركل سياسي - انتظامي استانداري تهران در محل در ساعت 30/1 بامداد و تلاش آنان جهت عدم تجاوز به  كوي دانشگاه، استانداري تهران در ساعت 11 صبح روز جمعه  جلسه شوراي تامين استان را تشكيل داد و تصميمات مقتضي را اتخاذ نمود. وزير كشور نيز به اتفاق وزراي فرهنگ و آموزش  عالي، بهداشت و درمان و آموزش پزشكي، قائم مقام وزير اطلاعات، مشاور امنيتي رئيس جمهور، مسئول دبيرخانه شوراي  عالي امنيت ملي و معاون سياسي و اجتماعي وزارت كشور ساعت  19 روز جمعه در جمع دانشجويان در كوي حاضر شدند و آنان  را به خويشتنداري و حفظ آرامش و پرهيز از اعمال  خشونت آميز و يا توسل به اقدام هاي غيرقانوني و بازگشت  به كوي دانشگاه براي بررسي و پيگيري قانوني فاجعه  فراخواندند و همان گونه كه مطلعيد اين مساعي در جمعه شب كه اوضاع به مراتب حادتر از شب گذشته آن بود با توفيق  كامل همراه بود و مورد تقدير بسياري از اعضاي محترم  شوراي عالي امنيت ملي نيز قرار گرفت. در ساعت 22 جمعه شب نيز جلسه شوراي امنيت كشور به رياست وزير محترم كشور تشكيل گرديد. همچنين مطلعيد كه ساعت 10 صبح شنبه  19/4/78 شوراي عالي امنيت ملي تشكيل و بنا به خواست بعضي  از اعضاي محترم آن شورا و در جهت فراگيرشدن فعاليت ها و مشاركت همه نهادها و ارگان هاي ذيربط مقرر گرديد دبيرخانه شوراي عالي امنيت ملي با حضور نمايندگان  وزارتخانه ها و نهادهاي اطلاعاتي، انتظامي، نظامي و امنيتي مسئوليت پيگيري حادثه كوي را به عهده بگيرد و به  همين علت اطلاعيه هاي صادره به نام آن دبيرخانه به  استحضار مردم شريف ايران اسلامي رسيد. هر چنداكثر جلسات  با اشراف وزير محترم كشور و در محل وزارت كشور تشكيل  گرديد از آن به بعد هم وزارت كشور در هماهنگي كامل با دبيرخانه شوراي عالي امنيت ملي اهتمام لازم را در جهت  تامين امنيت و كنترل بحران به عمل آورد. جناب آقاي  عسگراولادي! چنانكه ملاحظه مي فرمائيد تمام تلاش ما و ساير دستگاه هاي ذيربط معطوف به كنترل بحران عادي سازي  اوضاع بود. تلاشي كه بحمدالله قرين به توفيق بود. شاهد اين مدعا برگزاري حساس ترين مسابقه فوتبال سال بين دو تيم استقلال و پيروزي در يكشنبه شب و زماني پس از صدور بيانيه شماست. مسابقه اي كه با وجود قريب يكصد هزار نفر تماشاگر و برغم برخي اطلاعات مبني بر ايجاد اغتشاش و آشوب در آن، بدون كمترين مسئله و حتي در فضايي آرام تر از سال هاي قبل و مسابقات پيشين و به خوبي برگزار شد.  همان شب فرمانداري تهران با صدور اطلاعيه اي اعلام نمود كه بااعلام پايان يافتن تحصن توسط دانشجويان، با هر گونه  اغتشاش قاطعانه برخورد خواهد شد. آيا اقدام هاي همه  دستگاهها كه بنام دبيرخانه شوراي عالي امنيت ملي صورت  گرفته است، كاشف از عدم اقدام وزارت كشور يا ساير دستگاهها است؟ 4- وزارت كشور، همچنان كه در بيانيه جميعيت موءتلفه  اسلامي تصريح شده است، اذعان دارد كه همه افرادحق دارند " از وزارت كشور پرسش كنند" و اصولا" نه تنها اين را از حقوق مسلم شهروندان مي داند، بلكه به پاسخگويي دولت و خود در مقابل مردم باور دارد و به آن مفتخر است. در عين  حال معتقديم كه شهروندان عزيز تهراني و ملت آگاه و هوشيار ايران اسلامي خوب مي دانند كه وزارت كشور ملتزم و متعهد به تامين امنيت و حراست از حقوق و آزاديهاي قانوني  شهروندان است و تمامي مساعي خود را در راستاي تامين  آرامش و امنيت آنان به كار برده است قاطبه مردم عزيز ايران نيك مي دانند كه اتهام همصدايي وزارت كشور با آشوبطلبان، كه در بيانيه آن جمعيت محترم آمده است،  معطوف به كدامين هدف سياسي است.  5- در بيانيه جمعيت موءتلفه اسلامي خطاب به وزير كشور آمده است: "اگر بخشي از نيروي انتظامي كه تحت امر جانشين  فرماندهي كل قوا در نيروي انتظامي يعني وزير كشور است،  اقدام به عمل خلاف قانون كرده باشد، وزير كشور چه اقدامي  در زمينه مسئوليت خويش داشته است؟" در اين مورد اعلام  مي گردد:  صدور دستور ورود نيروهاي انتظامي مستقر در محل به كوي  دانشگاه تهران بدون هماهنگي و يا اخذ مجوز از وزير محترم  كشور و جانشين فرماندهي كل قوا در نيروي انتظامي و برغم  دستور و خواست معاون محترم سياسي، امنيتي و دبير شوراي  تامين استان تهران مبني بر عدم ورود نيروها به كوي صورت  گرفت. در حقيقت عناصري از نيروي انتظامي با نقض روشهاي  قانوني و مصوب دستور ورود به كوي و خوابگاه دانشگاه را صادر كردند و به دليل همين اقدام غيرعادي و غيرمسئولانه،  دبيرخانه شوراي عالي امنيت ملي دو تن از فرماندهان مستقر در صحنه را عزل و سرپرست ناحيه انتظامي تهران بزرگ را توبيخ نمود تا موضوع به طور دقيق و همه جانبه توسط كميته  منتخب دبيرخانه شورايعالي امنيت ملي بررسي شود و براساس  آن اقدام مقتضي معمول گردد.  6- در فرازي ديگر تنظيم كنندگان بيانيه اظهار داشته اند:  " چرا وزير كشور هويت آن گروه معدودي را كه با لباس شخصي  گفته مي شود به تخريب خوابگاه پرداخته اند، اعلام  نمي دارد؟ و چرا وزير كشور در روزهاي بعد نتوانسته است  امنيت و آرامش را براي اعتراض كنندگان تامين و از اعمال  عناصر نفوذي استكبار آمريكا و آشوبطلبان جلوگيري نمايد؟"  گرچه بعيد است اعضاي محترم جمعيت موءتلفه اسلامي از عملكرد گروههاي فشار و ماهيت رهبران آن بي اطلاع باشند،  اما جهت مزيد اطلاع شما اعلام مي دارد اينان كساني هستند كه طي چند سال گذشته به كرات مراسم و تجمعهاي قانوني و داراي مجوز را به خشونت كشانده اند. افرادي كه بعضا" با " تمسك به مقدسات "ماوا و مسكن دانشجويان را مورد حمله  قرار مي دهند و با اعمال خود حادثه تلخي را آفريدند كه  قلب ملت مسلمان ايران را جريحه دار كرد. با وجود اين  معلوم نيست كه چرا جمعيت موءتلفه اسلامي عملكرد غيرقانوني  و غيرانساني اين گروهها را صريحا" محكوم نكرده است.  اين نكته كه آن جمعيت اعلام هويت گروهي را كه با لباس  شخصي به تخريب خوابگاه و ضرب و شتم دانشجويان  پرداخته اند از وزير كشور مي خواهد، قابل تامل است.  جنابعالي به خوبي واقفيد كه شناسايي اين افراد از جمله  وظايف وزارت كشور نمي باشد، بلكه اين وظيفه حسب مورد بر عهده اطلاعات ناجا و دستگاه اطلاعاتي كشور است كه آنان  نيز به وظيفه خود عمل نموده اند.  همچنين متذكر مي شود شناسايي ماهيت و وابستگي عناصري كه  در بيانيه آن جمعيت از آنها به عنوان عناصر نفوذي  استكبار آمريكا نام برده شده است، از جمله وظايف  دستگاههاي اطلاعاتي است كه با تمام توان در جهت انجام  وظيفه تلاش نموده اند و چنانچه شما اطلاعي بيش از آنچه  آنان به آن دسترسي پيدا كرده اند داريد، لازم است هر چه  سريعتر در اختيار وزارت محترم اطلاعات قرار دهيد.  7- بيانيه جمعيت موءتلفه اسلامي متذكر" به گروگان گرفته  شدن سه نفر از نيروي انتظامي در نيمه شب جمعه توسط عناصر آشوب طلب" شده و آورده است: "چرا وقتي سه نفر از نيروي  انتظامي توسط عناصر آشوبطلب در نيمه شب جمعه به گروگان  گرفته مي شوند و تا صبح آنها را نگه مي دارند، وزير كشور هيچ اقدامي براي حمايت از نيروي انتظامي تحت امر خود نكرده است؟" در اين خصوص به آگاهي مي رساند كه:  نهاد نيروي انتظامي همانطور كه اشاره كرده ايد بازوي  امنيتي و انتظامي نظام بوده و بايد از آن حمايت كرد، اما چگونه است كه پشتيباني مورد نظر شما شامل حمايت از آن  افسر با تدبير و دورانديشي كه در ساعات اوليه تجمع و راهپيمايي دانشجويان با اتخاذ خط مشي صحيح و روش برخورد مناسب، دانشجويان را از ادامه راهپيمايي منصرف نمود و آنان را به خوابگاه باز گرداند، نمي شود؟ چگونه است كه  آن جمعيت محترم براي توجيه جنايتي كه توسط بعضي از عناصر بي تدبير يا متمرد در نيروي انتظامي صورت گرفت و چهره  اين نهاد خدوم و زحمت كش را مشوه نمود به گروگان گيري  اشاره نموده ايد، بدون اينكه اشاره اي به زمان و مكان  گروگان گيري نمائيد، در حاليكه بنابر اعتراف سربازان  مورد نظر آنان پس از ورود به دانشگاه و درگيري با دانشجويان و پس از خروج يگان متبوعشان در محل كوي باقي  ماندند و توسط عناصري گروگان گرفته و به زير زمين  ساختمان برده شده اند. بنابراين: اولا": گروگان گيري سه  نفر از نيروي انتظامي مربوط به تهاجم عوامل نيروي  انتظامي در ساعت 15/4 دقيقه صبح جمعه بوده است.  ثانيا": گروگان گيري پس از ورود نيروهاي انتظامي به كوي  دانشگاه صورت گرفته است. در حقيقت تا قبل از ورود نيروي  انتظامي به كوي دانشگاه و ضرب و شتم دانشجويان اين مسئله  اتفاق نيفتاده است.  ثالثا": پس از تهاجم اوليه نيروي انتظامي به كوي كه منجر به گروگان گرفتن سه تن از نيروي انتظامي در درون كوي  دانشگاه شد، فرمانده مستقر در صحنه نيروي انتظامي به نام  آزادسازي گروگانها مجددا" و براي دومين بار دستور ورود نيروها به كوي دانشگاه را صادر مي كند.  رابعا": در بيانيه اعلام شده است سه نفر مذكور توسط عناصر" آشوبطلب" و نه "دانشجويان "به گروگان گرفته  شده اند به نظر مي رسد آن جمعيت محترم اطلاعات دقيقي از جريان گروگان گيري و گروگان گيرها دارد كه لازم است  سريعا" در اختيار دبيرخانه شورايعالي امنيت ملي براي  رسيدگي قرار دهد.  8- در بخشي از بيانيه جمعيت آمده است: "چگونه است كه  دولت، مسئولان وزارت كشور و علوم و ديگر آقايان هيچ  اظهار تاسفي از اين همه شرارت نكرده اند و هيچ موضع قاطع  و محكمي نداشته اند؟"  جداي از اينكه برخلاف نظر جمعيت موءتلفه اسلامي، دولت و رئيس جمهور محترم با اعلام مواضع قاطع خود، هم حمله به  كوي دانشگاه تهران و هم اقدامات آشوبگرايانه عناصر نفوذي و فرصت طلبان را محكوم نمودند و بر پيگيري و برخورد قاطع با عوامل آشوبگر تاكيد كردند بايد گفت: وزارت  كشور نيز با تاكيد بر اينكه موضوع تعرض به حريم كوي  دانشگاه و حمله به دانشجويان عزيز از موضوع سوءاستفاده  بعضي عناصر فرصت طلب و اقدامات غير قانوني و غير انساني  آنان در زمينه توهين به اصول و ارزشهاي انقلاب، حمله به  اماكن دولتي، تخريب اموال عمومي و ايجاد مزاحمت براي  شهروندان گرامي جداست، اعمال وحشيانه آشوبگران را نيز محكوم نمود و بر برخورد قاطع با مرتكبين اين فجايع تاكيد كرد.  جناب آقاي عسگراولادي ! در حالي كه دولت و بخصوص  وزارتخانه هاي فرهنگ و آموزش عالي و وزارت كشور مسئولانه ترين و قاطع ترين مواضع را اتخاذ كرده و سهم  بسزايي در برقراري آرامش و تامين امنيت داشته اند، متهم  كردن آنها به عدم اظهار تاسف و عدم موضع گيري قاطع با توجه به اينكه واقعيت ندارد، به چه منظور صورت مي گيرد؟ آيا در اين همه بي مهري ها و برچسبزدنها نيم نگاهي به  انتخابات مجلس ششم ديده نمي شود؟ 9- جمعيت موءتلفه اسلامي در بيانيه صادره از افراد " دانشجونما" و" به ظاهر دانشجو" نام برده است و در بخشي  از بيانيه متذكر شده است كه "وزارت كشور در مقابل تجري  عده اي دانشجونما كه در وزارت كشور را كنده و بدون مجوز قانوني در جلوي وزارت كشور تجمع كرده، عليه مقدسات نظام  شعار مي دهند، چرا بدينگونه منفعلانه روبرو مي شود؟ و معاون سياسي و اجتماعي وزير كشور نبايد خود را با اين  عناصر" خودي "معرفي نمايد و براي آنها سخنراني كند!؟"  شايسته است اين جمعيت مراد خود را از مفاهيم فوق مشخص  نمايد. اگر منظور تنظيم كنندگان بيانيه مزبور از اين  عبارات كساني هستند كه "در نيمه شب و بعضا" در هنگام  نماز در منزل و ماوا و مسكن خويش "مورد حمله قرار گرفته اند و مسئولين وزارت كشور با ابراز همدردي با آنان  و" خودي "قلمدادكردن آنان در راستاي التيام آلامشان  برايشان سخنراني كرده و آنانرا به شكيبايي و خويشتنداري  دعوت كرده اند، بايد گفت كه قاطبه ملت ايران با آنان  همدلي كرد. ولي اگر مراد بيانيه آشوبطلباني باشد كه با سوءاستفاده از خواست دانشجويان به مقدسات و ارزشها توهين  و متعرض اماكن دولتي و عمومي شده و موجب مزاحمت و سلب آسايش شهروندان گرديدند، ما نيز نه تنها آنها را " غيرخودي "مي دانيم كه بر شناسايي، دستگيري و برخورد قاطع با آنان تاكيد مي ورزيم و بر خلاف ادعاي شما با تمام توان با آنان برخورد مي نمائيم و به هيچ وجه نيز با آنها" همصدا" نشده ايم. آن جمعيت محترم كه وزارت كشور را به" برخورد انفعالي "با" دانشجونماياني كه در وزارت كشور راكندند و عليه مقدسات شعار دادند" متهم مي كند، لابد انتظار برخورد" فعال "اين وزارت را داشته است لازم است  جمعيت موءتلفه اسلامي تعيين كند كه به زعم آنان برخورد وزارت كشور با دانشجويان تجمع كننده چگونه بايد مي بود؟ اگر منظور آن جمعيت از لزوم برخورد" غيرمنفعلانه " يا" فعال "اعزام يگان ويژه به محل و دستور حمله به  تجمع كنندگان بود- امري كه متاسفانه در پنج شنبه شب در كوي دانشگاه تهران رخ داد- در آنصورت بايد گفت هزينه  برخورد فعال اول بقدري براي نظام سنگين و تلخ و تبعات  منفي آن چنان گسترده بود كه ما مرتكب چنين اشتباهي نشويم.  ضمن آنكه مدارا با اين تجمع ها مصوبه دبيرخانه  شورايعالي امنيت ملي بود. بنظر مي رسد چنين اظهاراتي  غيرمسئولانه و يا حداقل از منظر" دستي از دور بر آتش  داشتن" است.  10- فرصت را غنيمت شمرده، بلحاظ اهميت موضوع دو نكته را نيز در پاسخ به آنچه در سرمقاله هفته نامه "شما" ارگان  آن جمعيت در مورخ 24/4/78 آمده است، متذكر مي شوم: الف -  جناب آقاي بادامچيان دبير محترم اجرايي جمعيت موءتلفه در سرمقاله مذكور در نتيجه گيري حوادث اخير، دولت را كاملا"  ناتوان قلمداد كرده و به "بي كفايتي "متهم نموده است. در اين زمينه توجه جنابعالي و ايشان را به اين نكته جلب مي كنم كه افتخار نظام اسلامي و هنر دولت جناب آقاي  خاتمي در اين بود كه در مواجهه با چنين فتنه بي سابقه اي  توانستند بدون استفاده از سلاح گرم و با كمترين تلفات و خسارات بحران را مهار و دشمنان را مايوس نمايند. آنچه  دولت انجام داد نه حاكي از ناتواني كه بعكس دليل اقتدار و متكي بودنش بر مردم بود. اگر به زعم كساني اقتدار نظام  اسلامي در سركوب خونين و استفاده از سلاح گرم و كنترل  اوضاع به مدد كاربست روش هاي خشن پليسي است - كه لاجرم  ماحصل آن برجاي ماندن احتمالي انبوهي كشته و زخمي و خساراتي عظيم مي بود- به نظر ما چنين رويكردي نشانه ضعف  دولت و نگراني از عدم حمايت مردم از آن است. اقتدار نظام  اسلامي در آن است كه بدون استفاده از سلاح گرم و با حداقل استفاده از روشهاي مرسوم قادر به كنترل و مهار بحران باشد. كافي است عمق فاجعه و گستره اين بحران و ميزان خسارات و تلفات آن را با حوادث مشابه روي داده در مشهد و قزوين و اسلامشهر در سالهاي گذشته مقايسه كنيد،  آنگاه با درنظرگرفتن نقش گروههاي سياسي مخالف نظام كه در غائله هاي قبلي حضور نداشتند اما در حوادث اخير نقش  فعالي داشتند و بخصوص با توجه به اين نكته كه برخلاف  حوادث قبلي كه بلواهاي كور و بي ريشه و يا حداقل با انگيزه هاي پست مادي بودند، بحران اخير در پي هجوم  وحشيانه به كوي دانشگاه، ضربوشتم دانشجويان و در واكنش  به اين تجاوز شكل گرفت، ميزان هوشياري و درايت مسئولان  نظام اسلامي و از جمله دولت محترم در فائق آمدن بر آن  مشخص خواهد شد.  جناب آقاي عسگراولادي ! اگر اعمال سركوب دلالت بر كفايت و توانايي دولت داشت، در آن صورت تبعات و پيامدهاي زيانهاي  باقي مانده را چه كسي پاسخگو بود؟ آيا در اين صورت شما دوستان، انگشت اتهامتان را به سوي دولت صريحتر نشانه  نمي گرفتيد؟ ب- دبير محترم هيات اجرايي جمعيت موءتلفه اسلامي در سرمقاله مذكور همچنين از" به انتها رسيدن كامل شعار تبديل معاند به مخالف قانوني و مخالف به متحد" سخن گفته  است با تاكيد بر اينكه اين امر صرفا" شعار نبوده، بلكه  استراتژي اصولي و از جمله راهبردهاي كلان نظام جمهوري  اسلامي است، اعلام مي دارد: ما بر خلاف تفكر و نگرش حذفي  معتقديم كه هنر نظام الهي و افتخار دولت اسلامي در اين  است كه بتواند هم در صحنه بين المللي و هم در عرصه داخلي  در پرتو راهبرد فوق روز به روز بر دوستان و طرفداران  خويش بيفزايد و اين امر را در جهت عزت و سربلندي و اقتدار دولت و نظام اسلامي ارزيابي مي كنيم.  جناب آقاي عسگراولادي ! اعلام صريح به انتها رسيدن كامل  استراتژي فوق به چه معناست؟ آيا منظور آن است كه با به  انتها رسيدن اين استراتژي در رويكردي وارونه اما منطبق  با تفكرات حذفي بايد خط مشي "تبديل متحدين نظام به مخالف  آن و مخالفين به معاند" را برگزينيم؟ در اين صورت با ابراز تاسف بايد پرسيد اين چه تفكري است كه چنين بي پروا به نام اسلام و جمهوري اسلامي تبليغ مي شود؟ كاستن از شمار دوستان و وفاداران به انقلاب و نظام اسلامي و مخالف  و معاندسازي شهروندان در داخل و افكار عمومي در سطح  جهاني نه تنها موجب افتخار و مباهات نيست و كار مشكلي  نيز محسوب نمي شود، بلكه بقاي نظام اسلامي را در بلندمدت  تهديد مي كند و با خطوط اساسي ترسيم شده توسط امام راحل  نيز منافات دارد. آيا چنين رويكردي خواست دشمنان انقلاب و ايران اسلامي نيست؟ما برخلاف جمعيت موءتلفه اسلامي  معتقديم استراتژي "تبديل معاند به مخالف و مخالف به متحد"  در راستاي اصول و ارزشهاي انقلاب و آمال امام راحل و منويات مقام معظم رهبري بوده و خط مشي اصولي و تغييرناپذير دولت و رياست محترم جمهوري مي باشد و از حمايت و پشتيباني قاطبه مردم شريف اسلامي نيز برخوردار است. در خاتمه از جنابعالي سئوال مي كنيم صدور چنين  بيانيه اي در اوج اغتشاشها و آنگاه كه كنترل بحران و مقابله با آشوبطلبان حداكثر همدلي و وحدت مسئولين و تلاش تمامي جناحها و گروههاي سياسي معتقد به انقلاب و نظام را مي طلبيد و متهم كردن دولت و وزارت كشور به  بي كفايتي، آيا طبيعي است و صدور آن را در راستاي ايجاد وحدت و تامين امنيت ملي ارزيابي مي نمائيد؟ در هر حال ما نيز از پيشنهاد جنابعالي مبني بر رسيدگي  جدي و همه جانبه به حوادث اخير استقبال كرده و اميدواريم  با اعلام تحقيقات كميته ويژه رسيدگي كننده به فجايع اخير،  حقايق به طور كامل براي مردم شريف و آگاه ايران اسلامي  روشن گردد. 
