 * در اين مانور حدود پنجاه هزار بسيجي شركت خواهند كرد گروه سياسي: فرمانده سپاه پاسداران انقلاب اسلامي در يك  نشست مطبوعاتي اعلام كرد اواخر هفته جاري اردوي پنجاه  هزار نفره بسيجيان تحت عنوان اردوي رزمي فداييان امام(ره) به مدت سه روز در تهران برگزار مي شود.  به گزارش خبرنگار همشهري سردار رحيم صفوي در اين نشست  مطبوعاتي ضمن خاطرنشان كردن اين نكته كه اردوي مذكور در راستاي برنامه هاي ساليانه سپاه در شهرهاي مختلف كشور،  امسال در تهران برگزار مي شود اهداف اين اردو را به شرح  زير برشمرد: تجديد ميثاق با آرمانهاي امام(ره)در سال  امام، انعكاس و تعميق پيوند سازماني و عاطفي سپاه، بسيج  و مردم با رهبري، تقويت امنيت تهران و تمرين آمادگي رزمي  درمقابله با تهديدات دشمنان، نااميد كردن دشمنان داخلي و خارجي از طراحي توطئه هاي مختلف عليه نظام و حفظ نشاط انقلابي ناشي از حضور مردم در راهپيمايي بيست و سوم  تيرماه.  فرمانده سپاه درباره تركيب نيروهاي شركت كننده در اردو گفت: نيروها و يگانهاي حاضر در اردوي سه روزه تهران  عبارتند از لشكر نيروي مخصوص 10 سيدالشهدا، لشكر مكانيزه  محمد رسول الله، يگانهاي نمونه از نيروهاي زميني، دريايي  و هوايي سپاه، ستاد مشترك، نيروي مقاومت بسيج(گردانهاي  عاشورا)، واحدهايي از نيروهاي ويژه سپاه در قالب چتربازان، تكاوران، واحدهايي از نيروهاي هوايي سپاه با استفاده از هلي كوپترهاي جنگي كبري، هلي كوپترهاي ترابري،  دهها فروند هواپيماي ايلوشين، آنتونوف و توكانو.  سردار صفوي زمان برگزاري اردو را چهارشنبه هفته جاري تا ظهر جمعه(13 الي 15 مرداد)اعلام كرد.  فرمانده سپاه در ادامه نشست ديروز همچنين در پاسخ به  پرسش خبرنگاران مبني بر موضع سپاه پاسداران در خصوص  وقايع اخير تهران با اشاره به تشكيل كميته ويژه رسيدگي  به حوادث بحران تهران، اعلام نظر در اين زمينه را به  ارائه تحقيقات كميته مذكور موكول كرد. وي همچنين در خصوص  تقارن برگزاري اردوي رزمي بسيجيان با وقايع اخير تهران  ضمن تاييد اين كه برگزاري اين مانور با حوادث و آشوبهاي  خياباني تهران بي ارتباط نيست گفت: ما معتقديم بسيج  مهم ترين پارامتر در برقراري امنيت داخلي و خارجي كشور است و در سال جاري براي نشان دادن آمادگي و نشاط بسيجيان  براي حفظ دستاوردهاي انقلاب تصميم به برگزاري اين مانور در سطح تهران گرفته شد.  وي با اعلام اين خبر كه در حال حاضر 5 ميليون نيروي  بسيجي در سطح كشور وجود دارد افزود: انتظار مي رود طبق  برنامه پنج ساله سوم و با حمايت دولت تعداد بسيجيان كشور به 10 ميليون نفر برسد.  رحيم صفوي همچنين در پاسخ به پرسشي در زمينه هدف ارائه  طرح هايي از سوي سپاه پاسداران به شوراي امنيت ملي در زمينه شناسايي ريشه هاي آفات امنيت ملي خاطرنشان كرد:  مراكز علمي سپاه با حساسيت نسبت به مسائل دفاعي كشور به طور دائم مشغول تحقيقات در اين زمينه هستند و مسئولين  سپاه اميدوارند شرايط به گونه اي پيش رود كه توانايي  پيشگيري از وقايعي همچون آشوبهاي خياباني تهران بيش از پيش به وجود آيد. 
