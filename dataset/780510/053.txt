 شوراي عالي انقلاب فرهنگي طي بخشنامه اي اعلام كرده است  آراي تنبيهي كميته هاي انضباطي دانشگاه ها قابل طرح و رسيدگي در ديوان عدالت اداري نيست و با اين كار عملا"  دانشجويان را در دالانهاي تاريك و وحشت زاي كميته هاي  خودمختار انضباطي بي هيچ اميدي به روزنه عدالت به حال  خود رها كرده است.  بدون ترديد مقوله قضا و قضاوت در حيطه تخصصي علوم انساني  و اجتماعي مستلزم آگاهي و بصيرتي است كه در سايه سالها تحقيق و تلمذ به دست مي آيد و مانند هر حوزه تخصصي ديگر افرادي آگاه و متخصص قضا مي طلبد. نگاهي به تركيب اعضاي  كميته هاي انضباطي بدوي، تجديدنظر و مركزي و حضور تنها يك حقوقدان در كميته مركزي كه آن هم حضورش براي صدور راي  نهايي الزامي نيست، نشان مي دهد هيچ گونه برخورد حقوقي و كارشناسي با پرونده هاي دانشجويان صورت نمي گيرد. در ماده 6 آئين نامه مصوب سال 1374 كه حدود وظايف و اختيارات كميته هاي انضباطي را مشخص كرده هيچ تعريفي از مصاديق جرم نشده است و اگر بپذيريم مصداق اختلاس، توهين،  تهديد، تطميع و.. همان تعاريفي است كه در رويه قضايي  كشور جاري و ساري است پس بايد وقوع عناصر مادي و معنوي  جرم بر قاضي محقق شود و اگر عمل دانشجويي طبق رويه قضايي  كشور جرم نباشد و يا دست كم ماهيت كيفري نداشته باشد،  عادلانه آن است كه در صدور حكم كميته نيز لحاظ شود. اما متاسفانه در ماده 7 كه تنبيهات را در برمي گيرد كليه آنها كيفري بوده، عملا" مي توانند مسير زندگي و سرنوشت انساني را تغيير دهند. نمونه زير نشانه برخورد غير حقوقي كميته انضباطي دانشجويان دانشگاه  علوم پزشكي تهران است كه نشان دهنده نارسايي آئين نامه  انضباطي دانشجويان مي باشد:  اين جانب به عنوان نماينده انتخابي و قانوني يكي از وروديهاي رشته پزشكي دانشگاه علوم پزشكي تهران با شخصي  كه در كار واردات كالاهاي پزشكي بود و از طرفي به همراه  فردي ديگر براي تهيه گوشي پزشكي براي دانشجويان قرارداد بسته و تضمينهاي لازم را دريافت كردم همچنان كه قبلا"  براي تهيه ست معاينه عمل كرده بوديم. طرف قرارداد در حالي كه حدود دوسوم گوشي ها را تحويل داده بود به جرم  كلاهبرداري و صدور چك بي محل به زندان افتاد و نتوانست  به بقيه تعهدات خود عمل كند و من هم به مجتمع قضايي شهيد بهشتي شكايت كردم كه ايشان طبق راي شماره 13576/1297 مورخه 7/6/1377 محكوم شد، از طرفي دانشجويان طلبكار به  علت عدم دريافت گوشي خود به كميته انضباطي و حراست  دانشگاه شكايت كردند و علي رغم آگاهي آنان از ابتداي  ماجرا و ارائه مدارك و حكم دادگاه، ابتدا بدون صدور حكم  چهار ماه مرا از تحصيل محروم كردند و اخيرا" نيز مجازات  يك ترم تعليق را براي من صادر كردند و اين در حالي است  كه به گفته رئيس كميته انضباطي، اين كميته در حسن نيت من  در خدمت به دانشجويان شكي ندارد اما نمي داند با 160 دانشجويي كه هر كدام بيست هزار تومان طلب دارد چه كند و در واقع ترجيح مي دهد يك نفر را قرباني كند، يعني عملا"  حق را به تعداد دانسته است ! من از كميته خواسته ام كه  پرونده را به دادگاه ارجاع دهد و هر حكمي كه صادر شد بپذيرد، اما مسئولان كميته نمي پذيرند. حتي زماني كه از آنان مي خواهم به من وام دهند تا پول دانشجويان را پس  بدهم، نداشتن بودجه را بهانه مي كنند و حتي پرداخت قسطي  آن را نمي پذيرند.  جالب اين است كه در راي صادره ماده اي كه طبق آن محكوم  شده ام را ذكر نكرده اند و فقط ماده تنبيه را نوشته اند!  و باز جالب اين است كه دو نفر از اعضاي كميته مركزي  وزارتخانه از اعضاي كميته انضباطي همين دانشگاه هستند و پيشاپيش دو راي در محكوميت من در كميته مركزي هم صادر شده است كه مي ماند يك راي ديگر!  از آنجا كه اين محروميت براي من مشكلات روحي و اجتماعي  فراواني درپي داشته و عملا" مرا از ادامه تحصيل در رشته  تخصصي بازخواهد داشت به اين وسيله از كليه قضات محترم و حقوقدانان عالي مقام و همه كساني كه مي توانند كمكي  نمايند استمداد مي كنم.  در حالي كه صدها پرونده در دادگاه ها و دادسراها كه به  وسيله، حقوقدانان و قضات انشاي راي مي شود و با اعتراض  متهم در دادگاه هاي تجديد نظر به تبرئه، ابرام و يا تشديد راي منجر مي شود، چگونه از كساني كه مطالعه اي در امر قضا ندارند مي توان انتظار داشت عادلانه قضاوت كنند بي آنكه بتوان از حكم صادر شده توسط آنان استيناف كرد؟ امضاء محفوظ 
