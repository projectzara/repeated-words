 در روزنامه خبري درج شده بود كه اداره كل حفاظت محيط زيست استان تهران به خاطر جلوگيري از آلودگي آب شرب تهران و با توجه به اين بحران خشكسالي، صيد ماهي در درياچه سد لار را ممنوع كرده است و نيز توضيح داده بودند كه اين تصميم صرفا" جهت حفظ منافع ملي و حقوق طبيعي  شهروندان اتخاذ شده است. در رابطه با خبر سوءالاتي مطرح  مي شود كه اميد است جناب مديركل حفاظت محيط زيست پاسخ  لازم ارائه فرمايند.  1- چه نوع آلودگيهايي توسط ماهيگيران انجام مي شود كه  منافع ملي و حقوق شهروندان را تهديد مي كند؟ با توجه به  اين نكته كه اكثر قريب به اتفاق صيادان از علاقه مندان  به محيط زيست مي باشند.  2- همان گونه كه حتما" اطلاع داريد، رودخانه كرج نيز از منابع عمده تامين آب شرب شهر تهران مي باشد در مورد آلودگي رودخانه مذكور كه معمولا" به جاي ماهي، لنگه كفش،  پوشاك بچه و... نصيب قلاب ماهيگيران مي شود و همچنين  فاضلاب ويلاها و رستورانهاي حاشيه رودخانه كه مستقيما"  وارد اين رودخانه مي شود چه تصميماتي اتخاذ فرموده ايد؟ 3- با توجه به افزايش بهاي پروانه صيد روزانه از 1000 ريال به 14000 ريال، چند درصد از درآمد حاصل از فروش  پروانه و عوارض ورود به منطقه حفاظت شده را صرف خود منطقه كرده ايد و اصولا" در طول بيست سال گذشته چه مقدار درآمد كسب كرده ايد و چه تسهيلاتي براي صيادان فراهم  نموده ايد؟ 4- در بيست سال گذشته چه تعداد بچه ماهي در رودخانه و درياچه پشت سد رها كرده ايد؟ 5- در چند سال اخير(حتي در شرايط خشكسالي دو سال قبل) شاهد تبليغات گسترده سازمان حفاظت محيط زيست از طريق صدا و سيما و راه انداختن مسابقات ماهيگيري براي تشويق مردم  به اين ورزش در منطقه لار بوده ايم. حال چگونه مسئولين و كارشناسان محترم سازمان مربوطه دريافتند كه مصالح ملي و حقوق شهروندان توسط همين عده به خطر افتاده است؟ جناب مديركل پايمال كنندگان حقوق شهروندان، نورچشمي هايي  هستند كه از مناطق ممنوعه ماهي صيد مي كنند و تضييع كنندگان منافع ملي را مي توانيد در مسيرتان به خطه  سرسبز شمال در پلور زيارت كنيد، از فروشندگاني كه ماهي  كمياب قزل آلاي خال قرمز را به قيمت گزافي عرضه مي كنند،  از افرادي كه مجوز ويژه صيد در تمام طول سال به وسيله  تور را دارند! تصور مي كنم اگر مديركل محترم حفاظت محيط زيست استان تهران قبل از صدور اعلاميه و متهم كردن  صيادان به آلوده كردن آب سد لار ساعاتي از وقت  گرانبهايشان را در منطقه مورد بحث صرف مي كردند و به  حرفها و مشكلات ماهيگيران توجه مي كردند مقبولتر بود چرا كه اكثر صيادان بيشتر از مشاوران و كارشناسان ايشان به  محيط زيست و حقوق شهروندان و منافع ملي علاقه مند هستند.  از ماهيگيران و عاشقان طبيعت 
