 نمايندگان مجلس شوراي اسلامي، پس از سه هفته تعطيلات  تابستاني، امروز در محل كار خود حاضر مي شوند، نمايندگان  مجلس در شرايطي از تعطيلات باز مي گردند كه در طول دوره  تعطيلي آنها جامعه، سه حادثه تلخ را از سر گذرانده است.  حادثه نخست، توقيف روزنامه سلام بود. هفته گذشته وقتي كه  موسوي خوئيني ها در دادگاه ويژه روحانيت حاضر شد تا از عملكرد خود و روزنامه اش دفاع كند، دادستان، كيفرخواست  سلام را با ابراز تاسف از وضعي كه پيش آمده است، قرائت  كرد. تاسف دادستان از اينكه در جايگاه مدعي العموم، عليه  موسوي خوئيني ها اقامه دعوا مي كند، پديده اي قابل فهم  است. موسوي خوئيني ها، از چهره هاي نامدار و خوشنام نظام  جمهوري اسلامي است و انزواي سياسي - اجتماعي وي مطلوب هيچ يك از جريان هاي سياسي داخل نظام نيست. زيرا اگر نظام سياسي، توان نقادي از درون را از دست بدهد،  آسيبپذيري آن در برابر فشارهاي بيرون نظام افزايش  مي يابد عقلاي سياسي همه جناح هاي سياسي كشور در اين  باره اتفاق نظر دارند كه نبايد به گونه اي عمل كرد كه از مدارها و لايه هاي نيروهاي داخل نظام كاسته و به مدارها و لايحه هاي "اپوزيسيون "افزوده شود.  حادثه تلخ دوم، تهاجم مشكوك به كوي دانشگاه تهران بود.  اين تهاجم، هولناك ترين پرده دري و هتك حرمت دانشگاه در سالهاي پس از انقلاب بود كه همه نيروهاي درون نظام سياسي  از آن صدمه ديدند. در اين حادثه به دانشجويان اهانت شد،  حيثيت نيروهاي زحمتكش و نيك انديش نيروي انتظامي از رفتار برخي همكاران حق ناشناس، لطمه خورد; جناح هاي  سياسي با دور شدن از زبان مفاهمه و منطق به تهاجم و دفاع  متناوب روي آوردند و گاه، از جاده اعتدال خارج شدند و آرامشي كه پس از كشف شبكه آدمكشان خودسر در وزارت  اطلاعات ايجاد شده بود، بار ديگر با توفان اتهام و افترا از ميان رفت.  حادثه سوم كه مرتبط با دو حادثه قبلي اما از جنس ديگر بود، آشوبهاي خياباني روزهاي 21 و 22 تيرماه است. در اين دو روز بلواهايي خارج از اراده و كنترل نيروهاي درون  نظام در خيابان هاي تهران روي داد كه گردوغبار آن بر همه  نشست و بسياري از آينه هاي حقيقت يابي جناح هاي سياسي را مكدر ساخت.  در اين حادثه كه مي توان به جرات ادعا كرد ردپاي  توطئه اي آشكار عليه وفاق ملي ايرانيان به چشم مي خورد،  به كليت نظام سياسي حمله شد. اما دردناك تر از تهاجم و حرمت شكني آشوبطلبان، تيره شدن فضاي سياسي كشور و در هم ريختن خطوط بود. به گونه اي كه برخي كوشيدند، اعتراض  به حق دانشجويان را به حادثه كوي دانشگاه در كنار رفتار آشوبگران بنشانند و هر دو را از يك جنس معرفي  كنند. به هر حال اين سه حادثه پشت سر گذاشته شد; اما آثار آنها همچنان باقي است. هنوز درباره عوامل تهاجم به  كوي دانشگاه تصميمي گرفته نشده است، هنوز گزارش كارشناسي  دقيقي درباره عوامل اجتماعي آشوبهاي خياباني ارائه  نشده است و هنوز متاسفانه بازار اتهام جناح ها به يكديگر داغ است.  نمايندگان مجلس در چنين فضايي، امروز به خانه ملت باز مي گردند تا به نمايندگي از موكلان خود، درباره  ريشه هاي بحران و راههاي پيش رو سخن بگويند. سهم  نمايندگان در زمينه نزديك كردن قلوب گردانندگان  جناح هاي سياسي و نفوذ كلام آنها بر مردم زياد است.  نطق هايي پيش از دستور كه احتمالا" از امروز تا چند روز ديگر ايراد مي شود، مي تواند يكي از دو راه متضاد يعني  مصلحت انديشي براي نظام سياسي يا كوبيدن بر طبل جنگ  جناحي را پيش گيرد. اميد كه نمايندگان مردم راه نخست را برگزينند و كشتي ملك و ملت را از توفان بلا به قوه  تدبير خارج كنند. 
