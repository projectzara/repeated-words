 گروه اجتماعي - يك گزارش وزارت كشور در انگليس نشان  مي دهد مردان نيز در اين كشور به اندازه زنان قرباني  خشونت هاي خانوادگي هستند.  به گزارش خبرگزاري جمهوري اسلامي، براساس نتايج آمارگيري  سراسري جرايم در انگليس در سال 1996 كه اخيرا" منتشر شده،  مردان و زنان به يك اندازه قرباني خشونتهاي خانوادگي  بدست همسران خود بوده اند.  آمار مربوط به سال گذشته نيز نشان مي دهد 2/4 درصد زنان  و همين تعداد از مردان قرباني خشونتهاي همسران خود بودند.  به نوشته روزنامه ايندپندنت چاپ انگليس، وزارت كشور يك  تلاش تبليغاتي گسترده را براي جلب توجه مردم نسبت به اين  معضل خانوادگي و اجتماعي آغاز كرده است.  اين در حالي است كه گروههاي مدافع زنان در انگليس نسبت  به شكل و طرح برنامه تبليغاتي دولت براي مبارزه با خشونتهاي خانوادگي معترض هستند.  اين گروهها مي گويند اكثر قربانيان خشونتهاي خانوادگي را زنان تشكيل مي دهند و بيش از 95 درصد تماس هاي مردم با پليس از سوي زناني است كه قرباني خشونت شده اند.  يكي از مسئولان اين گروهها مي گويند خشونتهاي خانوادگي  معمولا" گزارش نمي شوند و همه آنها در آمار جنايي سراسري  دولت اصولا" منعكس نيستند.  به گفته وي برخي تحقيقات آماري اخير نشان مي دهد بيش از 11 درصد از زنان طي سال گذشته قرباني حملات خشونت آميز بوده اند.  اگر چه در گذشته و در تبليغات سنتي آگاهي دادن به مردم  در مورد خشونت هاي خانوادگي از تصاوير زنان به عنوان  قرباني خشونتهاي خانوادگي استفاده مي شد اما در تبليغات  اخير نقش يك زنجير پاره شده در پوسترهاي تبليغاتي اضافه  شده است.  " پل بوانتگ "معاون وزير كشور انگليس در اين زمينه  مي گويد: "خشونت خانوادگي يك جرم محسوب مي شود و ما نمي توانيم آن را نوعي روند اجتماعي بدانيم. " 
