   * ترانه سرائي در دوره جديد از حدود صد و اندي سال پيش  آغاز مي شود. ترانه ها ديگر از آن حالت خودجوش بيرون  آمده به جاي زبان محاوره زبان ادبي را به خدمت گرفته و براي مقاصد اجتماعي و سياسي و عاشقانه به كار رفته است  اشاره: ترانه سرايي و تصنيف سازي ازجمله ويژگيهاي مهم  موسيقي ايراني است و در طي سده هاي مختلف، بخصوص در تاريخ معاصر و پس از جنبش مشروطه رنگ و جلاي خاصي به خود گرفت و به ساختي ويژه در موسيقي اصيل ايراني تبديل شد.  متاسفانه در سالهاي اخير به جنبه هاي شعري و نيز ارتباط آهنگساز، خواننده و شاعر(ترانه سرا)كمتر توجه شده است  كه همين غفلت، ضربات جبران ناپذيري را بر موسيقي تصنيفي  ايران وارد ساخت، نوشته زير را استاد فريدون مشيري  نگاشته است كه خود از شاعران و ترانه سرايان معاصر به شمار مي رود. اين نوشته با عنوان "نگاهي گذرا به  ترانه سرايي در ايران "مقدمه كتاب" صداي خاطره ها"  گردآوري و تاليف محمدتقي راد شهيدي است كه در آن شعر 83 ترانه و تصنيف خاطره انگيز موسيقي اصيل ايراني از سالهاي  ابتدايي تولد ضبط تا به امروز آمده است. اين كتاب قرار است از سوي نشر چشمه در آينده اي نزديك منتشر شود. ضمن  سپاس از استاد مشيري و ناشر اين كتاب كه متن مقدمه را پيش از چاپ و انتشار عمومي در اختيار همشهري قرار دادند،  توجه شما خوانندگان گرامي را به اين نوشته جلب مي كنيم.  گروه ادب و هنر فريدون مشيري  از صدها سال پيش معدود كساني كه داراي آواي مناسب و حنجره مساعد بودند و توانايي اجراي فراز و فرود و غلت و تحرير آوازهاي ايراني را داشتند مي توانستند با پرورش  آواي خود، آواز بخوانند.  اما تصنيف، يا ترانه به همه مردم - كه قادر به آواز خواندن نبودند- تعلق داشت هركس در حد صداي خود مي توانست ترانه را بخواند، يا با خود زمزمه كند وترانه  در ايران شعري همراه با آهنگ بوده كه در آغاز، يعني بيش  از هزار سال پيش، به صورت خودجوش، به مناسبت هاي اجتماعي  يا سياسي بر زبان مردم جاري مي شده و در اندك مدتي همه  آن را فرامي گرفتند و مي خواندند.  شادروان استاد ملك الشعراءبهار قديمي ترين ترانه هايي  را كه به صورت خودجوش از ميان مردم برخاسته اين دو قطعه  دانسته اند. يكي:  آب است و نبيذ /است عصارات مويز /است سميه روسپيذ است !  و ديگري ترانه اي كه كودكان شهر بلخ هنگام شكست و فرار اسدبن عبدالله سردار عرب از تركستان شرقي، دسته جمعي  مي خواندند از ختلان /آمديه بر او تباه /آمديه آبار باز /آمديه خشك و نزار آمديه  صادق هدايت بسياري از متل ها و ترانه هاي مردمي را كه  از دورترين ايام بر زبان مردم جاري بوده گردآورده كه يكي  دو نمونه از معروف ترين و زيباترين آنها چنين است:  جم جمك برگ خزون  مادرم زينب خاتون  گيس داره قد كمون  از كمون بلندترك  از شبق مشگي ترك  ننه جون شونه مي خواد شونه فيروزه مي خواد يا ترانه:  حمومك مورچه داره  بشين و پاشو خنده داره  و ديگر ترانه زيباي:  تو كه ماه بلند در /هوائي منم ستاره ميشم دورت مي گردم،  تو كه ستاره ميشي دورم /مي گردي منم ابري ميشم روت  مي گيرم، تو كه ابر ميشي رومو /مي گيري منم بارون ميشم  تندتند مي بارم، تو كه بارون ميشي تندتند /مي باري منم  سبزه ميشم سردرمي آرم، تو كه سبزه ميشي /سردرمياري منم  گلي ميشم پهلوت مي شينم، تو كه گلي ميشي پهلوم /مي شيني  منم بلبل ميشم واست مي خوانم.  كه البته در هر شهر و دياري مردم آن شهر تصرفاتي در بعضي مصراع هاي آن كرده اند.  *** فروشندگان دوره گرد، هريك براي متاعي كه مي فروختند آهنگي و شعري و به هر حال كلام موزوني مي آفريدند چند نمونه آن بدين گونه است.  گل به سر دارم /خيار كاكل به سر دارم خيار يا گيلان گيلاني /گوجه گوجه گيلاني گوجه  يا خربزه /گرگابه شيرين و پرآبه  يا تشبيهاتي چون: گل اناره، هندوانه  يا عسله طالبي، طلا گرمك  يا شير بلاله شور بلال، مال شمرونه بلال  و از اين گونه ده ها نمونه كه از حوصله اين مختصر بيرون  است.  ترانه هايي كه كودكان در روزهاي برفي و سرد زمستان  مي خواندند نمونه ديگري از اين ترانه هاي مردمي است.  خورشيد خانم آفتاب /كن يه من برنج تو آب كن، ما بچه هاي  /گرگيم از سرمائي بمرديم، ابر و ببر كوه /سيا آفتابو بيار به شهر ما...  يا" آتش افروز" هاي ديروزي(كه در روزگار ما به آن ها حاجي فيروز مي گويند)چنين آغاز مي كردند:  ارباب خودم سلام /عليكم ارباب خودم سرتو بالا كن، ارباب خودم بزبز /قندي ارباب خودم چرا نمي خندي، الي آخر...  و مشهورتر و متداول تر از همه:  اتل متل /توتوله گاب حسن چه جوره، نه شير داره نه /پستان  شيرش و بردند هندستون، يك زن كردي بستون، اسمش و بذار /عم قزي دور كلاش قرمزي، هندستونم خراب /شد بند دلم كباب شد، هاچين /واچين يك پاتو ورچين...  و ده ها نمونه زيبا و خواندني ديگر، كه از فولكلور جامعه ما گردآوري و نگهداشته شده است.  ترانه هاي حماسي - عشقي نيز درميان عشاير ما دهان به  دهان مي گشته و نماينده عشق به ايران و سرفرازي او بوده  است. به عنوان نمونه: همه چيم يار يار قربون تو هاي هاي  غيرتفنگم سرشو هاي هاي پيش توام هاي هاي سحر بجنگم.  يا: كوهاي كلات بيدم داره ليلا ليلا نه زلفاي يارم شبنم  داره ليلا ليلاته.  هاي هاي رشيد خان سردار كل قوچان  اينها نمونه هايي از ترانه هاي قرن پيش از اين بود.  *** اما ترانه سرائي در دوره جديد از حدود صد و اندي سال پيش  آغاز مي شود. ترانه ها ديگر از آن حالت خودجوش بيرون  آمده به جاي زبان محاوره زبان ادبي را به خدمت گرفته و براي مقاصد اجتماعي و سياسي و عاشقانه به كار رفته است.  ظاهرا" علي اكبر شيدا يكي از قديمي ترين ترانه سرايان  دوران جديد است.  شادروان عارف قزويني درباره علي اكبر شيدا ترانه سراي  قديمي مي نويسد:  از بيست سال قبل مرحوم ميرزا علي اكبر شيدا كه حقيقت  درويشي را دارا و مردي وارسته و صورتا" و معنا" آزاد مردي بود، تغييراتي در تصنيف دادو اغلب تصنيف هايش داراي  آهنگ هاي دلنشين بود مختصر سه تاري هم مي زد. تصنيف را اغلب نصف شب در راز و نيازهايي درست مي كرد. بعد دل و جان باخته رقاصه اي يهودي شد و آخر كارش به جنون كشيد.  عارف ادامه مي دهد:  " نبودن نت بزرگترين بدبختي موسيقي ايران است والا آهنگ هاي در دل شب پيدا كرده شيدا از ميان نمي رفت. هم  تصنيف فوق ممكن بود هزار سال ديگر باعث بقاي اسم او شود. " آنگاه عارف به تصنيف هاي خود اشاره مي كند و مي نويسد:  " اگر من هيچ خدمت ديگر به موسيقي و ادبيات ايران نكرده  باشم وقتي تصنيف وطني ساخته ام كه ايراني از هر ده هزار نفرش نمي دانست وطن يعني چه؟ تنها تصور مي كردند وطن شهر يا دهي است كه انسان در آنجا زاده شده باشد چنان كه اگر مثلا" يك كرماني به اصفهان مي رفت و در آنجا به او خوش  نمي گذشت با كمال دلتنگي مي خواند:  نه در غربت دلم شاد و نه روئي در وطن دارم  الهي بخت برگردد ازاين طالع كه من دارم. " ظاهرا" اولين تصنيفي كه عارف ساخته در 18 سالگي بوده  (1315 هجري قمري)تصنيفي عاشقانه است:  ديدم صنمي سروقدي روي چو /ماهي الهي تو گواهي خدايا تو پناهي افكنده به رخسار چو مه زلف /سياهي الهي تو گواهي خدايا تو پناهي گر گويم سروش، نبود سرو /خرامان اين قسم شتابان چون كبك  خرامان ور گويم: گل. پيش تو گل همچو /گياهي الهي تو گواهي خدايا توپناهي اين نيست مگر آينه لطف /الهي الهي تو گواهي خدايا تو پناهي صد بار گدائيش به از منصب /شاهي الهي تو گواهي خدايا تو پناهي تقريبا" از آن دوره به بعد يا شاعران بر روي آهنگ  آهنگسازان تصنيف مي ساختند يا آهنگسازان بر روي شعر شاعران آهنگ مي گذاشتند.  نكته اي كه درباره شيدا و عارف گفتني است اين است كه  اين دو هم شاعر بودند و هم آهنگساز و عارف بجز اين دو هنر ترانه هايش را هم خودش در سالن هاي آن زمان مي خواند و بسيار خوش آوا بود، به قول خودش: حنجره اي داوودي داشت.  عارف بيست و چهار ترانه ساخته كه اكثر آنها انتقادي از وضع مملكت و اوضاع تباه اواخر قاجار است.  *** از نمونه ترانه هايي كه در آن روزگار بر روي آهنگ گذاشته  شده بود، شعر جاوداني "مرغ سحر ناله سركن "از شادروان  ملك الشعراء بهار بود كه بر روي آهنگ جاوداني مرتضي خان  ني داود گذاشته شد كه هنوز پس از سالها در صدر ترانه هاي  ايراني مي درخشد.  مرغ سحر ناله سر /كن داغ مرا تازه تر كن  ز آه شرر /بار اين قفس /را بر شكن و زير و زبر كن...  در همان روزها آهنگسازان و ترانه سراياني كه متاسفانه  آثار كمي از آنها به جا مانده نيز حضور داشتند ازجمله  حسام السلطنه مراد كه تصنيف هاي "باد صبا بر گل گذر كن " و" كبوتر" از اوست و درويش خان كه بر روي آهنگ هاي او " ملك الشعراء بهار" ترانه هاي "عروس گل از باد صبا" و " بهار دلكش "و" باد خزان "را ساخته.  و يحيي زرين پنجه كه ملك الشعراء بهار شعر" فروردين "را بر روي آهنگ او سروده و شكرالله قهرماني كه ملك الشعراء " بهار" شعر" به دل جز غم آن قمر ندارم "براي آهنگ او ساخته و عبدالحسين برازنده كه سالك اصفهاني شعر" شكايت  معشوق" را براي آهنگ او سروده و جواد بديع زاده كه  نورالله همايون شعر جلوه گل را براي آهنگي كه او ساخته  بود سروده و حسين مسرور كه برروي آهنگ ابراهيم خان  منصوري ترانه "پيام عاشق "را گفته و اين دوره يكي از درخشان ترين ادوار ترانه سرائي و آهنگ سازي و خوانندگي  در ايران بوده است از نوازندگان و آهنگ سازان اين دوره  بايد از: سلطان خانم، ابراهيم خان منصوري، حسين سنجري،  عبدالحسين برازنده ويحيي زرين پنجه نيز نام برد.  بخشي ديگر از ترانه ها در سالهاي بين 1300 تا 1320 خورشيدي كه آغاز دگرگوني در اجتماع و بيداري مردم ايران  بوده آهنگ هاي شادروان كلنل علينقي خان وزيري برروي  شعرهاي شاعران كهن چون سعدي و حافظ و يا شعرهاي شادروان  استاد گل گلاب برروي آهنگ هاي وزيري بوده است. مجموعه  كارهاي شادروان استاد امير جاهد(با صد آهنگ و ترانه) يكي از گنجينه هاي موسيقي آن دوره به شمار مي رود.  در اين سالها شادروان بديع زاده، همزمان با تحولات  روزبه روز جامعه و ترانه هاي ميهني يك سري ترانه هاي  فكاهي- انتقادي هم خوانده است.  *** از سال 1319 كه راديو ايران گشايش يافت دوره جديدي از ترانه سرائي در ايران آغاز شد. بيشتر بزرگان موسيقي ما براي همكاري با راديو دعوت شدند. ابتدا آهنگ سازان  آهنگ هايي مي ساختند و براي شاعران مي نواختند. شاعر پس  از چندبار شنيدن آهنگ چيزي به نام "معر" يادداشت مي كرد و ظرف چند روز آن معر را تبديل به شعر مي كرد و پس از هماهنگي با آهنگساز، به خواننده مي دادند كه بعد از چند جلسه تمرين، در راديو بخواند. اگر هم شاعر با نت موسيقي  آشنا بود كافي بود آهنگساز يكبار براي او بنوازد و نسخه اي از نت آهنگ را به سراينده بدهد تا شعر آن را بگويد اين روش تا سال 1357 ادامه داشت.  ادامه دارد 
