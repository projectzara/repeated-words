   از عوامل و منابعي كه براي بقا، ادامه حيات و گرداندن يك  سازمان لازم هستند، عامل انساني و نيروي كار، مهمترين  عوامل مي باشد زيرا بدون حضور نيروي انساني به كار بردن  و استفاده از ساير عوامل سازماني، عملي نخواهد بود.  بنابراين مديريت بايد در گزينش نيروي انساني مناسب و با مهارت و همچنين پديد آوردن فضاي سازماني مطلوب و شوق انگيز جهت كار، تلاش و رشد شخصي هر يك از كاركنان،  سعي و اقدامات آگاهانه اي به كار بندد.  سرمايه هاي انساني  " مديران بايد بدانند كه كاركنان باارزش ترين سرمايه هاي  سازمان هستند زيرا همان طوري كه آنها وظايفشان را با كارائي انجام مي دهند، در ايجاد ارزش افزوده در سازمان  مشاركت مي نمايند. اقتدار و تخصص مدير وقتي نمود پيدا مي كند كه بتواند كارهاي سازمان را از طريق كاركنان به  شايستگي محقق گرداند در حالي كه كاركنان نيز راضي باشند. "(1) " كيفيت اقدامات و تلاشهاي مديريتي از نظر اينكه نشان  دهنده بازگشت بالاي سرمايه انساني نسبت به دارائيهاي  مادي و فيزيكي است، فوق العاده اهميت دارد. اندازه گيري  سرمايه انساني يك سازمان يا شركت با سرمايه اي كردن  بازده كاركنان امكان پذير است. يعني اهميت سرمايه انساني  سازمان مي تواند با افزودن سرمايه هاي انساني به تراز موازنه سازمان مورد تحليل قرار گيرد.  براي اينكه كاركنان بتوانند وظايف و مسئوليت هاي خود را با كارائي و عملكرد بهتر انجام دهند، لازم است مديران در جهت آموزش و ارشاد كاركنان برنامه ريزي جامع داشته باشند.  مديران بايستي قابليت و توانايي هاي فعلي كاركنان را شناخته و جهت توسعه وتكامل آنها گام بردارند. در دنياي  متحول و متغير كنوني افزايش دانش و بهبود مهارتهاي فردي  و سازماني كاركنان اجتنابناپذير است و سازمانهايي كه در زمينه بالا بردن دانش و مهارتهاي كاركنان خود برنامه ريزي ننمايند با مشكل و دشواري مواجه خواهند گرديد. هر چه كاركنان و كارگران يك شركت يا سازمان،  ماهرتر و آگاه تر باشند، تلاشهاي مديريت براي بهبود بهره وري و عملكرد كاركنان ثمره بيشتري خواهد داشت و بهبود در عملكرد مديران وكاركنان موجب ارزش افزوده  اقتصادي بيشتري مي گردد. "(2) در عين حالي كه مدير براي بهبود مهارتهاي فردي و سازماني همه كاركنان برنامه ريزي مي نمايد و براي رساندن  عملكرد كاركنان به حد مطلوب تلاش مي كند بايستي به  كاركنان اعتماد كند زيرا وقتي كسي پي ببرد كه مورد اعتماد قرار گرفته، مي كوشد تا بيشترين نيروي كار خود را به كار بندد.  توجه و اعتماد به كاركنان  شركتهايي كه مديريت بالاي آنها به كارمندان اعتماد كرده  است و آنان را مي ستايد به طور كلي در كار خود كاميابند.  در برابر آن هنگامي كه رياست شركت از نوع آدمهايي است كه  همواره در باب ناتواني كارمندانش شكوه دارد، آن شركت  برحسب معمول با دشواري روياروي مي شود. "(3) توجه واعتماد بايستي شامل همه كاركنان و در همه سطوح  باشد. به هر حال اگر اعتماد مدير متوجه افراد خاصي گردد،  آن گاه اين امر از نظر كاركنان نوعي تبعيض تلقي مي شود.  در بعضي سازمانها تبعيض چنان ريشه دوانيده كه با همه  نظام سازماني عجين شده و به حدي است كه به منظور جلوگيري  از عكس العملهاي بسيار شديد، مجبور شده اند، نظام پرداخت  حقوق كاركنان خود را مانند اسرار نظامي مخفي نمايند.  مديريت گشوده  بسياري از مديران فكر مي كنند كه نبايستي كاركنان و كارگران از همه مطالب و مسائل سازماني اطلاع داشته باشند وگاهي اوقات كمترين اطلاع و آگاهي را به كاركنان مي دهند در چنين فضايي، بازار حدس و گمان و شايعات پررونق و همين  امر موجب بروز مشكلاتي در روند اجراي كارها مي شود.  " پنهان كاري، تنها از رشد و پيشرفت شركت جلوگيري خواهد كرد، يك مدير بايد به كارمندانش اعتماد داشته باشد و آنها را از جريان كارها آگاه كند. مديريت گشوده به معني  اعتماد كردن به كارمندان، ارتباطهاي روان درون شركتي،  بالا بردن روحيه كارگران و فزون برهمه، يكپارچگي سازمان  است. "(4) البته بديهي است اعتماد كردن و ميزان اطلاعات در جريان،  حدي دارد كه تشخيص آن با در نظر گرفتن همه جوانب با مدير سازمان مي باشد.  فقط اشتباه و تنبيه؟!  " متاسفانه بسياري از مديران فاقد مهارتهاي مديريتي و رهبري، نقش خود را در دستور دادن به كاركنان و جريمه  براي اشتباهات آنان و پاداش براي موفقيت برجسته ايشان  مي بينند. اين مديران و سرپرستان با انجام اينگونه اعمال،  از رقابت آزاد و كاربرد قواي ذهني كاركنان مانع مي شوند.  به جاي آن كه به كاركنان به عنوان رهبر، معلم و مربي در جهت انجام بهتر وظايف كمك كنند، منتظرند تا از كاركنان  خطا و اشتباهي سر زند تا آنها را تنبيه و توبيخ نمايند.  اين مديران خشك و بوروكرات از حقيقت نزول بهره وري  كاركنان وسازمان منتج از رهبري وهدايت ضعيف توسط مدير،  آگاه نيستند. بنابر اين اگر مقامات و مديران يك سازمان  براي كيفيت كار و مسئوليت هاي خود به صورت دقيق پاسخگو نباشند اين مطلب به آنها اجازه مي دهد كه كاركنان ضعيف  يا خطاكار را به صورت كاركنان شكست خورده دائمي در نظر آورند. "(5) به هر حال مديران بايد كوشش نمايند" تا صفات مثبت و برجسته هر فرد مورد توجه قرار گيرد نه آن كه كاستي و اشتباه وي آشكار گردد. اگر به آن سو گرايش داشته باشيد كه تنها نقاط ضعف و منفي يك كارمند را در نظر بگيريد هرگز نخواهيد توانست بي وسواس و دودلي او را به كاري  مسئوليت دار بگماريد بدتر از اين، موقعيتي است كه يك  مدير به سبب نداشتن اعتماد و اطمينان به كارمندانش از هرگونه حركت بي پروا و گام ريشه اي، بازداشته مي شود.  اگر شمافردي را در واحد بگماريد و اعتماد كامل خود را به  وي آشكار سازيد او بيشترين كوشش خود را به كار خواهد برد تا برابر چشم داشتهاي شما عمل كند. "(6) اعتماد ونظارت  اعتماد و اطمينان داشتن به زيردستان و كاركنان بدان  مفهوم نيست كه از نظارت و كنترل، صرف نظر شود. اعمال  نظارت در كليه مراحل كار و در همه سطوح سازماني ضرورتي  اجتنابناپذير دارد.  " شايد به جرات بتوان ادعا كرد انجام هيچ فعاليتي در سازمان قرين توفيق نخواهد بود مگر آن كه كنترلهاي لازم  نسبت به آن به عمل آمده باشد. به كمك كنترل است كه  مديريت نسبت به نحوه تحقق هدفها و انجام عمليات آگاهي  يافته و قدرت پيگيري و عنداللزوم سنجش و اصلاح آنها را پيدا مي كند. كنترل ابزار كار مديران در رده هاي مختلف  سازمان از مراتب عالي تا رده هاي سرپرستي است و لزوم آن  را در مراتب مختلف به سادگي مي توان احساس كرد. "(7) خودكنترلي اگر افراد و كاركنان در زندگي و محيط كار، خودشان  رفتارهاي خود و روابط با ديگران را كنترل نمايند كار مديريت به مقدار زيادي سهل و ساده خواهد شد" هدفي كه از خودكنترلي دنبال مي شود، ايجاد حالتي است در درون فرد كه  او را به انجام وظايفش متمايل سازد بدون آن كه عاملي  خارجي او را تحت كنترل داشته باشد. "(8) " در عصر حاضر جوامع مختلف مي كوشند تا از طرق گوناگون  خودكنترلي را در سازمانهاي خود تحقق بخشند. برخي از اين  جوامع بر بيدار كردن وجدان فردي اهتمام مي ورزند و برخي  ديگر مي كوشند تا از طريق تقويت احساسات مذهبي و مليت  خواهي و ميهن دوستي افراد را خود كنترل سازند. "(9) اما اين روشها به علت نارساييها و محدوديت هايي كه دارند تاكنون موفقيت تامي نداشته اند و نتوانسته اند سازمانها و مديران را از اعمال نظارت و كنترل بر زيردستان بي نياز نمايند.  نتيجه گيري براي انجام كار و فعاليت در سازمان با كارائي و بازده  مطلوب، آموزش و ارشاد افراد و به طور كلي توسعه فردي و سازماني كاركنان ضروري است در عين حال بايستي در سازمان، فضايي مناسب ايجاد گردد و جو اعتماد و حسن نظر در سازمان  جاري شود همچنين از كنترل و نظارت نيز غافل نشد و نظارت  دائمي و همه جانبه را به جريان انداخت به نحوي كه تاثير سويي بر كار و عملكرد كاركنان نداشته باشد. تا حد ممكن  تلاش شود با تكيه بر اعتقادات، بيداري وجدان و تقويت  احساسات مذهبي، ملي، ميهني و سازماني، به جاي كنترل  خارجي و نظارت توسط افراد ثالث، خودكنترلي را به جريان  انداخت تا بدينوسيله كار مديريت تا حد زيادي تسهيل گردد.  حجت الله مهرياري  پانوشت ها:  1- حجت الله مهرياري - نظام ارزشيابي كمي و كيفي كاركنان  و مديران - تهران - مجله تدبير- زمستان 1375- شماره 67-  صفحه 28 2- همان ماخذ صفحه 29 3- كونوسوكي ماتسوشيتا- نه براي لقمه اي نان - ترجمه  محمدعلي طوسي - تهران - انتشارات شباويز- چاپ چهارم - صفحه  23 4- همان ماخذ صفحات 2524 5- حجت الله مهرياري - همان ماخذ- صفحه 27 6- كونوسوكي ماتسوشيتا- همان ماخذ صفحه 32 7- ابوالفضل صادقپور- چند مقاله - انتشارات مركز آموزش  مديريت دولتي - چاپ دوم - صفحه 100 8- سيد مهدي الواني - مديريت عمومي - تهران - نشر ني - چاپ  چهارم- صفحه 106 9- همان ماخذ صفحه 107 
