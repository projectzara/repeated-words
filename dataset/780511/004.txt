   سالهاي انقلاب مشروطيت ايران مصادف با زماني بود كه  امپرياليستهاي آلماني به هر ترفندي متوسل مي شدند تا در حلقه وابستگان به انگليس به نحوي رخنه كنند. در ايران با توجه به موقعيت استراتژيك ويژه، آلماني ها به تبليغات  عوام فريبانه برضد استعمار انگليس و روسيه تزاري دست  مي زدند، تا با تظاهر به طرفداري از استقلال ايران و نهضت مشروطه، جاي پايي براي خود بيابند.  در تعقيب اين سياست سرمايه داران آلماني از سال 1285ش.  خط سير دريايي از هامبورگ به خليج فارس را برقرار كرده و بندري را در خليج فارس اجاره نمودند، همچنين موفق به كسب امتيازاتي براي تاسيس بانك و مدرسه آلماني ها در تهران و اعطاي قرضه به ايران گرديدند. از طرف ديگر، درست همزمان  با اين اقدامات، آلمان ابزار سياسي خود يعني عبدالحميد سلطان عثماني را عليه ايران تحريك نمود، و درنتيجه اين  تحريكات بود كه در اروميه دسته هاي سپاه عثماني وارد خاك  ايران شده و حوالي درياچه اروميه را اشغال نظامي كردند.  كردهاي مقيم عثماني نيز به تحريك دولت شروع به چپاول و كشتار در روستاهاي آذربايجان نمودند. از آنجايي كه  روستاهاي اطراف اروميه تعدادي شيعه نشين و تعدادي  آسوري نشين بودند براي دولت عثماني آسان بود كه به بهانه  اختلاف ديني كردها را به اين تهاجم وادارد. سلطان  عبدالحميد خود از اين مي ترسيد كه نهضت مشروطه ايران به  عثماني نفوذ يابد و جنبش آزاديخواهي را در عثماني قوي تر سازد، و با اين تجاوزات قصد كمك به محمد عليشاه در سركوب مشروطه خواهان را داشت.  بنابراين كشاكش هاي مرزي درواقع به منظور مقابله و تضعيف انقلابيون بود و به نفع آلمان، دولت عثماني و محمد عليشاه هر سه، تمام مي شد با وجود اصرار و تقاضاهاي  مداوم مجلس از شاه و دولت و عريضه هاي پياپي مردم  ستمديده، محمد عليشاه به هيچ وجه اقدامي براي دفع  متجاوزين نمي كرد و غارت و ويران كردن ده ها و كشتار مردم بيگناه مدت زيادي ادامه يافت از آنجايي كه به دولت  اميدي نبود، يكي از اميران ارتش به نام مجدالسلطنه كه  هواخواه مشروطه بود دسته هاي نظامي براي سركوبي متجاوزان  تدارك ديد، و از انجمن تبريز هم كمك خواست كه عده اي  مجاهد و مقداري سلاح براي وي فرستاد. با وجود تلاش بسيار مجدالسلطنه و كشته شدن بسياري از سربازان و مجاهدان،  بدليل اينكه ارتش عثماني و كردان برتري كامل از لحاظ افراد و سلاح داشتند مجدالسلطنه ناچار از عقبنشيني  گرديد، بدون اينكه فايده اي از اقدام او حاصل شود.  سرانجام با ميانجي گري هاي نمايندگان دولتهاي روسيه و انگليس، در تهران و استانبول، دولت عثماني راضي شد كه  مسئله را با مذاكره حل كند، و ارتش خود را از خاك ايران  خارج نمايد. و اين دخالت دولتهاي مقتدر روسيه و انگلستان  را، با توجه به رقابت تنگاتنگ آنها با هم و با آلمان در مورد ايران، جز به منظور از ميدان به در كردن رقيب نمي توان تعبير كرد. سرانجام نيز اين دو دولت براي پايان  دادن به "فضولي "هاي آلمان ناچار به تقسيم كردن "غنيمت " خود شده و قرارداد 1907 را كه در فرصتي ديگر از آن صحبت  خواهيم كرد، منعقد نمودند.  (روزنامه ملانصرالدين) كاريكاتورها از آرشيو حميد ساهر تهيه كننده: روءيا زارع 
