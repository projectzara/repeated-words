 خاموشي خورشيد به هنگام كسوف، هرچند ديري نمي پايد و موقت است، اما آدمي را از ديرباز به هراس وا مي داشت.  سنتي كه طبق آن به هنگام گرفتگي هاي ماه و خورشيد، بر طبل و ظروف مسي مي كوبيدند تا اژدهايي را بترسانند كه  قصد بلعيدن خورشيد را كرده بود، در ايران زمين نيز رواج  دارد. هرچند منشاء آن نه از اينجا بوده است.  ريشه اين باور خرافي، به دوراني بازمي گردد كه لشكريان  خونريز مغول پس از هجوم به سرزمين باستاني چين، با سنت ها و باورهاي چيني آشنا گشتند و به هنگام اشغال خاك  ايران، آنها را رواج دادند.  نخستين سند مكتوب در اين باره به روايتي از دوره هلاگو،  ايلخان مغول، باز مي گردد.  آورده اند كه زماني خواجه نصيرالدين طوسي جهت امر مهمي  به محل خيمه ايلخان رجوع مي كند، اما نگاهبانان او را از ورود به چادر هلاگو باز مي دارند، زيرا ايلخان با زنان  خويش خلوت كرده بود. خواجه نصيرالدين كه نمي خواست براي  انجام كار خود تا فردا معطل بماند، از آنجا كه مي دانست  در همان شب خسوفي(كه همان گرفت ماه باشد)روي خواهد داد،  تا آغاز ماه گرفتگي صبر مي كند و سپس با نشان دادن  منظره آن به سپاهيان مغول، آنها را چنان به هراس  وامي دارد كه ايشان با هرچه كه در دسترس بود، آغاز به  ايجاد سروصدا مي كنند تا اژدهايي را كه به خيال ايشان در حال بلعيدن ماه بود، از قصد شوم خود باز دارند. سروصداي  ديوانه واري كه در گرفت، هلاگو را هراسان از چادر به  بيرون كشيد و خواجه نصيرالدين را به هدف خويش كه همانا ملاقات وي بود، رسانيد!  اين سنت ايجاد سروصدا به هنگام كسوف و خسوف به تدريج در ايران نيز پا گرفت و در ميان روستاييان و شهرنشينان رواج  يافت و به صورت مراسم "طشت كوبي "در آمد.  كسوف چهارشنبه 9تيرماه 1333 در آخرين كسوف كلي پيش از انقلاب كه مسير آن از تپه  كفشگيري گرگان مي گذشت روزنامه ها نوشتند كه در جنوب شهر تهران بسياري از زنان به پشت بام ها رفته و به طشت كوبي  مشغول شدند.  در گرگان و مناطق اطراف نيز كه كسوف به صورت كامل در آن  روءيت مي شد، بسياري از مشاهده خاموشي ناگهاني خورشيد به  هراس افتاده بودند و هياهو و جنجال عجيبي در گرفته بود.  شنيده ايم كه مسئولان پذيرايي از جهانگرداني كه براي  مشاهده كسوف 20 مرداد 78 به ايران مي آيند، قصد دارند مراسم مشابهي را نيز براي نمايش به جهانگردان برپا كنند و" برطشت بكوبند".  با اين حال نبايد فراموش كرد اين گونه رسوم كهن فقط در جوامعي قابل بازسازي و ارائه به جهانگردان است كه  مسئولان اين قبيل امور، هميشه با مردم خود صميميت و يكرنگي داشته اند و گرنه اين قبيل كارها در ذهن ملت  ايران تداعي كننده رقص و پايكوبي "روستائيان دستمال به  دست" و يا" كباده كشي ورزشكاران باشگاه تاج به سرپرستي  شعبان جعفري "در مراسم استقبال از مقامات در سالهاي پيش  از انقلاب خواهد بود. طبعا" مردم ما دوست ندارند اسباب مضحكه مسئولان و جهانگردان خارجي قرار بگيرند و اگر هم  بر طشت كسي كوبيده شود، اين طشت از آن مردم فهيم ايران  نخواهد بود.  حسين عليزاده غريب اخبار كوتاه آموزشي - فرهنگي  * عضويت دانشمند ايراني در فرهنگستان علوم جهان سوم:  فتح الله مضطرزاده عضو فرهنگستان علوم جمهوري اسلامي  ايران در دوازدهمين جلسه كميته اجرايي فرهنگستان علوم  جهان سوم در كميته جوايز تكنولوژي انتخاب شد.  * برگزاري گردهمايي معرفي رشته مهندسي صنايع: دانشجويان و فارغ التحصيلان دانشكده مهندسي صنايع دانشگاه صنعتي شريف  در نظر دارند دوازدهم مرداد جاري با برگزاري گردهمايي يك  روزه در محل اين دانشگاه، دانش آموزان سال هاي آخر دبيرستان را با رشته مهندسي صنايع آشنا كنند.  * آموزش زبان فارسي به استادان و دانشجويان 12 كشور خارجي: بيستمين دوره دانش افزايي زبان و ادب فارسي ويژه  استادان و دانشجويان با حضور 86 نفر از كشورهاي ژاپن،  هندوستان، تركمنستان، ازبكستان، قزاقستان، روسيه،  ارمنستان، گرجستان، تركيه، مغرب، سوريه و فرانسه در دانشكده تربيت معلم تهران، كار خود را آغاز كرد. اين  دوره با همكاري گروه اجرايي گسترش زبان فارسي سازمان  فرهنگ و ارتباطات اسلامي و دانشگاه تربيت معلم تهران به  مدت يك ماه برگزار مي شود.  * انتشار كتاب در يونان و پاكستان: كتاب زن و خانواده از ديدگاه اسلام و مسيحيت ارتدكس توسط انجمن دوستي ايران و يونان و با همكاري رايزني فرهنگي كشورمان در آتن و همچنين كتاب حديث دل كه مجموعه اي از اشعار شعراي پارسي  گوي بلوچستان پاكستان است به همت خانه فرهنگ ايران در پاكستان منتشر شد.  * همايش بين المللي رياضي: سي امين همايش بين المللي  رياضي با شركت محققان، انديشمندان و رياضي دانان ايران و جهان با هدف بحث و بررسي پيرامون پژوهش هاي رياضي در دانشگاه محقق اردبيلي شهرستان اردبيل گشايش يافت.  * طرح تربيت مربي آمادگي دفاعي: براي افزايش توانايي و آمادگي بيشتر مربيان درس آموزش دفاعي وزارت آموزش و پرورش طرح تربيت مربي آمادگي با مشاركت نيروي مقاومت  بسيج سپاه پاسداران انقلاب اسلامي برگزار مي شود.  در اين طرح هفت هزار نفر از مربيان آموزش آمادگي دفاعي  مشاركت دارند. مربيان دفاعي پس از قبولي در آزمون نظري  كه به صورت همزمان در سراسر كشور برگزار مي شود از 21 مرداد دوره علمي را طي مي كنند.  * انتصاب نخستين زن به سمت معاون پرورشي: براي اولين بار در كشور، يكي از زنان، به سمت معاون پرورشي آموزش و پرورش منطقه برگزيده شد.  براساس حكمي كه از سوي رئيس آموزش و پرورش منطقه 13 تهران صادر شده است، خانم منيره كوچه مشكي به سمت معاون  پرورشي اين منطقه منصوب و مشغول به كار شده است.  * افزايش ظرفيت پذيرش دانشجو در مقطع كارشناسي ارشد: به  گفته رئيس سازمان سنجش آموزش كشور، امسال از 160 هزار داوطلب ورود به دوره كارشناسي ارشد، هشت هزار و 400 نفر پذيرفته خواهند شد كه اين رقم نسبت به سال گذشته 500 نفر يا 7 درصد افزايش داشته است. دكتر رحيمي همچنين گفت:  نتايج آزمون كارشناسي ارشد، اوايل شهريورماه و نتايج  كنكور سراسري دانشگاهها و مراكز آموزش عالي كشور، اواسط شهريورماه به اطلاع داوطلبان خواهد رسيد.  * سنجش سلامت و آمادگي تحصيلي نوآموزان: طرح كشوري سنجش  سلامت و آمادگي تحصيلي نوآموزان سراسر كشور با هدف اجراي  معاينات پزشكي، ارزيابي هاي بينايي، شنوايي و تشخيص  ميزان آمادگي تحصيلي حدود يك ميليون كودك بدو ورود به  دبستان از شانزدهم خرداد امسال به مدت دو ماه در 210 شهر كشور آغاز شده است. چون تنها 10 روز به پايان اجراي اين  طرح باقي مانده است، خانواده ها مي توانند طي فرصت  باقي مانده به نزديك ترين پايگاه محل سكونت خود مراجعه  كنند. 
