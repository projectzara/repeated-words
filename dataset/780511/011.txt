 تهران- خبرگزاري جمهوري اسلامي: وزير صنايع گفت: هرچند آئين نامه اجرايي تبصره 35 لايحه بودجه مبني  برخصوصي سازي صنايع كشور در هيات دولت تصويب شده اما با گذشت بيش از چهارماه از سال، كميته قيمت گذاري، قيمت ها را تعيين و ابلاغ نكرده است.  مهندس غلامرضا شافعي ديروز افزود: عدم تعيين به موقع  قيمت، مانع واگذاري سهام شركت هاي پذيرفته شده در بورس و به روش مزايده شده است.  شافعي چگونگي تعيين قيمت سهام شركت هاي قابل واگذاري را تشريح كرد واظهار داشت: قيمت پايه براي سهام پذيرفته شده  در سال گذشته از طريق بورس تهران در آبان ماه و قيمت  پايه براي سهام قابل واگذاري به روش مزايده در اسفند ماه  پس از بررسي تعيين و ابلاغ شده بود.  وزير صنايع گفت: به دنبال تاكيد دولت بر اجراي هرچه  سريعتر تبصره 35بودجه(خصوصي سازي صنايع كشور)، از زمان  تعيين قيمت براي سهام هاي پذيرفته شده در بورس تهران تا پايان سال گذشته، 560 ميليارد ريال سهام شركت هاي تحت  پوشش سازمان هاي گسترش و نوسازي صنايع ايران و صنايع ملي  ايران به متقاضيان واگذار شد، اما به دليل كوتاه بودن  زمان سهام هيچ شركتي به صورت مزايده واگذار نشد.  وي بر تسريع روند خصوصي سازي در كشور تاكيد و ابراز اميدواري كرد باتوجه به اينكه دبيرخانه اجرايي تبصره 35 به سازمان مالي گسترش مالكيت واحدهاي توليدي انتقال  يافته، روند خصوصي سازي در سال جاري مانند اواخرسال  گذشته ادامه يابد.  وزير صنايع در ادامه مشكلات مربوط به كمبود نقدينگي و راهكارهاي خروج از آن را براي واحدهاي صنعتي برشمرد و گفت: تغيير در نحوه فروش ارزواريزنامه اي باعث تسريع در گشايش اعتبارات و كاهش مشكلات واحدهاي صنعتي شده است. به  گفته وي قبل از اين روش نقدينگي واحدهاي صنعتي ماهها براي گشايش اعتبار معطل مي ماند اما با تغيير نحوه فروش  در حال حاضر ظرف يك هفته ارزمورد نياز خود را از طريق  بورس گشايش مي كنند.  وي با اشاره به اينكه بانك مركزي جمهوري اسلامي ايران  مانع از فروش ارز واريزنامه اي به 16 تا 17 واحد بزرگ  صنعتي از طريق بورس تهران است، گفت: هرچند اين امر به  دليل توجيهات بانك مركزي منطقي است، اما به دليل نقش اين  شركت ها در توليد ناخالص داخلي و اينكه كارهاي بزرگ  صنعتي در دست دارند، بانك مركزي بايد براي فروش ارز به  آن ها نيز چاره جويي كند.  به گفته وي، به اعتقاد مسئولان بانك مركزي در صورت  حضور اين واحدهابراي تهيه ارز واريزنامه اي به لحاظ تقاضاي بالاي آنها، بازار ارز متلاطم خواهد شد لذا بانك  مركزي از مسئولان اين شركتها خواسته است براي خريد ارزمستقيما" به بانك مركزي مراجعه كنند.  وي در مورد وضعيت تخصيص و اعطاي تسهيلات از ابتداي سال  جاري تاكنون گفت: با توجه به طولاني بودن مراحل رسيدگي  طرح ها، تخصيص ها به طور معمول در شش ماهه دوم سال انجام  مي گيرد و قرارداد نوشته مي شود.  وزير صنايع اضافه كرد: دو سال پيش، قيمت ارز تخصيصي به  واحدها شناور وبه قيمت(3000 ريال)بود اما اكنون قيمت آن  بين 5/2 تا 3 برابر شده است درحالي كه نقدينگي كه نظام  بانكي در اختيار آنها قرار مي دهد به هيچوجه متناسب با اين رشد افزايش نيافته است.  شافعي بر ضرورت تلاش براي رفع كمبود نقدينگي در كميته  اقتصادي دولت تاكيد كرد و گفت: هرچند مذاكراتي در مورد وضعيت توليد، توزيع، قدرت خريدمردم و غيره انجام شده است  اما تاكنون در اين زمينه به نتيجه نهايي نرسيده ايم.  وي در پايان اظهار اميدواري كرد: با تصويب پيشنهاد وزارت امور اقتصادي و دارايي، كمبود نقدينگي واحدها تا حدي متعادل شود. 
