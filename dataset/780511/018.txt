 تامين اجتماعي يكي از مهمترين دستاوردهاي بشر در راستاي  رسيدن به عدالت اجتماعي است، برخورداري ميليون ها انسان  از حمايت هاي رفاهي و درماني در دوران كهولت، حقوقي است  كه بر اثر سالها تلاش و مبارزه بدست آمده است. امروزه در برخي از كشورهاي جهان از جمله ممالك توسعه يافته تامين  اجتماعي در سايه حمايت هاي دائمي تشكل هاي صنفي به طور كامل اجرا مي شود و هنگامي كه فرد به دوره بازنشستگي  مي رسد، فارغ از فردا و آينده، تحت حمايت قرار مي گيرد،  اما در كشورهاي در حال توسعه، در اين زمينه نيز يا طرح و برنامه ها در دور بسته آزمون و خطا قرار دارند و يا به  دليل نبود زمينه هاي آماري مناسب و آينده نگري دقيق و علمي، تامين اجتماعي با چالش هاي سخت اقتصادي روبرو مي شود. هم اكنون 24 ميليون نفر از هم ميهنان ما كه  بيشتر آنها را كارگران تشكيل مي دهند تحت پوشش سازمان  تامين اجتماعي قرار دارند در گزارش حاضر ضمن مروري  اجمالي به فعاليتهاي سازمان تامين اجتماعي، مهمترين  مشكلاتي كه افراد تحت پوشش اين سازمان با آن روبرو مي باشند، نيز بررسي شده است.  اگر افراد يك خانواده به هر دليلي از قبيل بيماري،  ناتواني، بيكاري، كهولت، بي سرپرستي، از كارافتادگي،  حوادث و غيره نتوانند حداقل زندگي آبرومند خود را تدارك  ببينند و امنيت زندگي مادي و معنوي آنها به مخاطره  بيافتد، چه كسي مسئول آنهاست؟ شايد پاسخ اين پرسش بسيار واضح باشد و بتوان آن را در يك كلمه چنين ادا كرد: جامعه !  جامعه در قالب يك ساختار مجموعه اي منسجم در قبال همه،  موظف و مسئول است تا سياستها و راهكارهاي اجتماعي و سازماني خود را در حمايت از افراد تحت پوشش خود به  كاربندد و نظام تامين اجتماعي مجموعه خود را همه گير و هماهنگ كند.  در كشور ما نيز، مساعدتها و راهبردهايي مشابه و بسيار نزديك و مكمل به هم براي ارائه خدمات گوناگون حمايتي  وجود دارد كه هدف اصلي آن، تامين زندگي فردي و اجتماعي  افراد است البته بخشي از اين راهبردها در پاره اي موارد به دليل عدم هماهنگي، برنامه ريزي و يا تفاسير قانوني و برخي فعاليتهاي مشابه سازمانها، مانع از ارائه خدمات  مطلوب و حمايتي از افراد مي شود واين رويه با استقرار امنيت و عدالت اجتماعي و ايجاد آرامش خاطر و عزت نفس  براي افراد كه مي توانند نقش مهمي در حفظ ساختار كلي  جامعه داشته باشند، در مغايرت است. در همين راستا در اصول مختلف قانون اساسي از جمله قوانين 23، 29 و 44 تكاليفي براي تامين و تحقق امنيت افراد جامعه در تمام  عرصه هاي زندگي مادي و معنوي بر دوش دولت گذاشته شده كه  در سايه اجراي آن اصول زمينه تحقق نظام جامع  تامين اجتماعي فراهم مي شود. يكي از سازمانهاي ذيربط در راه تحقق اين نظام جامع تامين اجتماعي كشور، سازمان  تامين اجتماعي است كه حدود يك سوم جمعيت كشور را تحت  پوشش نظام بيمه اي فراگير دارد.  به گفته مدير عامل اين سازمان براي اينكه بتوانيم حس  مشاركت مردم را بالا ببريم واين حس را قوي كنيم، مساله  امنيت و رهايي از دغدغه هاي معاش بايد حل شود و هر گاه  تامين اجتماعي در جامعه اي تحقق يافت مي توان ادعا كرد كه جامعه به عدالت اجتماعي نيز نزديك شده است.  بيمه شده ها چه مي گويند در خبرهاي چند هفته اخير آمده بود:  بيمه شدگان تامين اجتماعي يكي از شهرستان هاي لرستان از كمبود امكانات درماني تامين اجتماعي دچار مشكلات  عديده اي شده اند واكثر بيماران براي درمان خود رنج سفر را به شهرستانهاي اطراف تحمل مي كنند.  - نماينده مديران در هيات تشخيص اداره كار و امور اجتماعي شهرستان ساوه نيز گفت كه سازمان تامين اجتماعي  از پرداخت مقرري بيمه بيكاري به كارگران قراردادي  خودداري مي كند. اين در حالي است كه سازمان 3 درصد سهم  بيمه بيكاري را از كارگران قراردادي دريافت مي كند!  - بيمه شدگان تامين اجتماعي در سيستان و بلوچستان نيز به رغم پرداخت حق بيمه به سازمان از امكانات درماني  مناسب بهره مند نيستند.  - بازنشستگان و مستمري بگيران ساير بيمه ها تا سقف 5 ميليون ريال وام دريافت مي كنند اما اين گروه در سازمان  تامين اجتماعي مجاز به دريافت 750 هزار ريال وام آن هم  در قبال چك و سفته هستند.  - كارشناسان عنوان كردند كه سازمان تامين اجتماعي به  صورت زودرس با عدم توازن مالي روبه رو خواهد شد و پيشي  گرفتن مصارف بر منابع در اين سازمان، به عنوان يك معضل  ملي، مطرح شده است و...  به راستي اين سازمان كه يكي از بزرگترين اركان نظام  بيمه اي كشور محسوب مي شود و بالغ بر 24 ميليون نفر از مردم را تحت پوشش خود دارد در راستاي تحقق عدالت اجتماعي  وامنيت زندگي مادي ومعنوي بيمه شدگانش چه راهكارهايي  برگزيده است. و اين راهكارها تا چه حد در رفع مشكلات  بيمه شدگان موءثر بوده است؟ خطر ورشكستگي !  موضوع تعادل و توازن مالي در منابع و مصارف نظامهاي  بيمه اي بويژه بيمه هاي اجتماعي از اهميت بسياري  برخوردار است، به طوري كه تامين مالي طرحهاي  تامين اجتماعي براساس روشهاي فني محاسبه حق بيمه استوار است.  به باور كارشناسان تامين اجتماعي، جوهره وجودي نظامهاي  بيمه اي توازن بين درآمدها و هزينه هاست و لذا به تعويق  انداختن نقطه سربه سري پايان دوره تعادل، بحث اصلي  مديريتهاي نظامهاي بيمه اجتماعي سراسر جهان است. به همين  دليل در همه كشورها قبل از رسيدن به نقطه سربه سري و با پيشي گرفتن مصارف بر منابع و با توجه به شرايط اقتصادي و اجتماعي هر كشور، دولتها اقدام به تمهيداتي از قبيل  افزايش نرخ بيمه، تعميم و گسترش پوشش بيمه و افزايش سن  بازنشستگي مي كنند كه حتي الامكان دچار عدم توازن  هزينه ها و درآمدها نشوند.  به گفته قائم مقام مديرعامل سازمان تامين اجتماعي در امور بيمه اي، در ايران علاوه بر اينكه اقدامات مشابه  ساير كشورها صورت نگرفته، بلكه اتخاذ تصميماتي نظير عدم  پرداخت سهم مشاركت دولت، كاهش نرخ حق بيمه از برخي  فعاليتها، بازنشستگي پيش از موعد، كاهش سن و سابقه و ضريب بازنشستگي، لغو معافيتهاي مالياتي در مجموع موجب عدم توازن مالي زودرس در اين سازمان مي شود.  به گفته اين مقام مسئول، عامل مهمي كه در تعادل مالي  نظام بيمه هاي اجتماعي مطرح است حفظ و ارتقاي ارزش ذخائر در ارتباط با ارائه تعهدات آتي اينگونه موءسسات است كه  بايد با توجه به تفكيك خدمات در دو گروه حمايت هاي  كوتاه مدت و بلندمدت به طور مجزا در نظر گرفته شود.  يك كارشناس بيمه مي گويد: بزرگترين سازمان بيمه اي كشور تنها با اتكا به درآمدهاي ناشي از وصول حق بيمه اداره  مي شود و نكته بسيار تامل برانگيز آن است كه درآمدها و هزينه هاي سازمان به نقطه سربه سر رسيده و پيشي گرفتن  مصارف سازمان تامين اجتماعي بر منابع آن زودتر از آنچه  تصور مي شد، فرارسيده است.  از 31 ميليون نفر جمعيت تحت پوشش حمايتهاي بيمه اي كشور،  حدود 24 ميليون نفر تحت پوشش سازمان تامين اجتماعي است و همين جمعيت انبوه سازمان را به بزرگترين ارائه دهنده  خدمات بيمه اي و توليدكننده درماني پس از وزارت بهداشت و درمان مطرح ساخته است.  آمارها بيانگر اين واقعيت و موضوع مهم است كه با وجود تلاشهاي سالهاي اخير، بخش سرمايه گذاري سازمان به اندازه  معقول و منطقي گسترش نيافته و ناگزير در حلقه محدود درآمدها ثابت باقي مانده است. اين درآمدها نيز كه بايد در سه قلمرو درمان، مستمري و ذخاير مساوي تقسيم شود،  اتفاق نيافته است و هم اينك كل بودجه سازمان در دو بخش  درمان و بازنشستگي هزينه مي شود و در واقع پولي در بخش  ذخاير براي آينده بيمه شده ها ذخيره و سرمايه گذاري  نمي شود.  به باور كارشناسان، سازمان تامين اجتماعي بايد به عنوان  يك" بنگاه اقتصادي "به شكلي جدي وارد عرصه فعاليتهاي  توليدي- خدماتي شود و خانواده بزرگ بيمه شدگان خود را در فعاليتهاي توسعه اقتصادي - اجتماعي كشور سهيم و بخش  تعهدات آينده را نيز تضمين كند.  در بخش درمان چه مي گذرد بنابه اظهارنظرهاي متعدد مسئولان سازمان تامين اجتماعي  كه بيش از يك سوم جمعيت كشور را تحت پوشش بيمه دارد،  اكنون اين سازمان دچار مسائل و مشكلات متعددي است و براي  تامين اجتماعي اين خيل عظيم جمعيت نياز به همكاري همه  دست اندركاران دارد.  يكي از مشكلات اين سازمان بخش درمان است كه به گفته  مديران ذيربط در اين سازمان، از فعاليتهاي كليدي هر سازمان بيمه گر محسوب مي شود، زيرا درمان مسئله امروز و فرداي بيمه شدگان است.  مديرعامل سازمان تامين اجتماعي چندي پيش اعلام كرد كه  وضعيت بخش درمان در سازمان مانند چراغ قرمزي روشن شده  است و بايد به طور جدي نسبت به شناخت اهرمهاي عقب برنده  آن اقدام شود.  به گفته وي به رغم وجود مشكلات عديده در اين بخش حتي  نبايد يك لحظه به فكر حذف بخش درمان از تعهدات سازمان  بود بلكه بايد با تمام توان كوشيد كه مشكلات را شناخت و به طور دقيق حل كرد.  حسن صادقي رئيس كميته بيمه و درمان كشور در اين زمينه  مي گويد: يكي از اساسي ترين مشكلات بخش درمان سازمان  تامين اجتماعي ضعف نظام اطلاع رساني و اطلاعات مديريتي  است كه استمرار آن در بلندمدت موجب هرزرفتن منابع و امكانات سازمان تامين اجتماعي را در پي خواهد داشت. اين  مشكل موجب بروز مديريتهاي سليقه اي به ويژه در بيمارستانها و درمانگاههاست.  ادامه دارد 
