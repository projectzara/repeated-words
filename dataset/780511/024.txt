   گروه ورزشي: "فرانس بكن باوئر" به عنوان بهترين بازيكن  فوتبال آلمان در قرن بيستم انتخاب شد.  رئيس باشگاه بايرن مونيخ كه در سال 1974 همراه با تيم  ملي فوتبال آلمان قهرمان جهان شد، از سوي خوانندگان مجله  كيكر و تماشاگران تلويزيون اين كشور به چنين افتخاري دست  يافت.  همچنين خوانندگان مجله كيكر، تيم قرن فوتبال آلمان را انتخاب كردند. اسامي بازيكنان انتخاب شده به شرح زير است:  سپ ماير، فرانس بكن باوئر، برتي فوگتس، يورگن كوهلر،  لوتار ماتيوس، گونترنتزر، فريتز والتر، ماتياس سامر،  اووه زيلر، گردمولر، يورگن كلينزمن.  نيكولاس آنلكا:  هنوز سرگردانم  با آنكه مسئولان دو باشگاه آرسنال و رئال مادريد بر سر انتقال نيكولاس آنلكا، مذاكرات مفصلي را آغاز كرده اند اما اين بازيكن روز گذشته اعلام كرد كه هنوز نمي داند فصل آينده در كدام باشگاه بازي خواهد كرد.  آنلكا روز گذشته در حالي كه بسيار عصباني به نظر مي رسيد گفت: من نمي دانم كه فصل آينده كجا خواهم رفت و در كدام  تيم بازي خواهم كرد.  روز گذشته لورنزو سانز مدير باشگاه رئال مادريد اعلام  كرد كه با پرداخت 33 ميليون دلار، آنلكا را از آرسنال به  خدمت خواهد گرفت.  آنلكا در جواب اين سئوال كه آيا بازي دو تيم آرسنال و منچستر يونايتد را در جام خيريه تماشا كرده است يا خير گفت: چرا بايد اين بازي را تماشا مي كردم. من ديگر عضو تيم آرسنال نيستم و بازي هاي اين تيم برايم اهميتي  ندارند.  قبل از اينكه رئال مادريد وارد ماجراي خريد آنلكا شود تيم هاي لازيوو يوونتوس ايتاليا خواهان خريد اين  بازيكن محبوب فرانسوي بودند، اما در نهايت مسوولين اين  دو باشگاه نتوانستند رضايت آرسنالي ها را جلب كنند. 
