 هياتي از جبهه خلق براي آزادي فلسطين ديروز در قاهره با ياسر عرفات رئيس حكومت خودگردان فلسطين ديدار كرد.  به گزارش خبرگزاري فرانسه از قاهره، رياست اين هيات را " ابوعلي مصطفي "مرد شماره 2 جبهه خلق براي آزادي فلسطين  به رهبري جرج حبش به عهده داشت به گفته حاضران، در اين  نشست عرفات به گرمي از ابوعلي مصطفي استقبال كرد. اين  ديدار در چارچوب گفتگو براي برقراري اتحاد در سازمان  آزاديبخش فلسطين(ساف)صورت گرفت.  ابوعلي مصطفي پيش از آغاز گفتگوهايش با عرفات به  خبرنگاران گفت: درباره مسائل مربوط به سرنوشت مردم  فلسطين و راههاي حفظ منابع ملي مردم فلسطين با عرفات  گفتگو خواهد كرد. وي گفت: اين جبهه همواره توافقهاي اسلو را رد كرده است اما معتقد است كه اين موافقت نامه ها به  واقعيتي سياسي تبديل شده است. ابوعلي مصطفي افزود: مخالفت  با اين موافقتنامه ها مانع نمي شود كه براي دستيابي به  ديدگاه مشتركي با تشكيلات خودگردان فلسطين براي رويارويي  با خطراتي كه مردم فلسطين با آن مواجهند، تلاش نكنيم. در همين حال، به گزارش واحد مركزي خبر از دمشق، ابوعلي  مصطفي پيش از ديدار با عرفات گفت: جناح مخالف عرفات از تبديل حرفهاي سياسي خود به عمل، عاجز است معاون دبير كل  جبهه خلق علت مذاكره با عرفات را احساس خطر در مورد مسائل اساسي همچون قدس، بازگشت آوارگان، و شهركها عنوان  كرد و گفت: موضع طرف فلسطيني بايد مستحكم شود. 
