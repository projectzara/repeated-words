   تا زماني كه اسلوبودان ميلوسويچ رئيس جمهوري يوگسلاوي  قدرت را به دست دارد ممكن است برقراري ثبات در بالكان كه  محور اجلاس 40 تن از سران كشورهاي جهان در سارايوو بود،  تنها يك توهم باشد.  ديپلمات ها مي گويند تا زماني كه صربستان به جامعه جهاني  نپيوسته است، اين كشور كه در قلب بالكان واقع شده تمامي  تلاشها براي بازگرداندن اين منطقه به ميان كشورهاي  اروپايي را ناكام خواهد گذاشت.  موقعيت ميلوسويچ بسيار حساس است. اگر از راهپيمايي هاي  اعتراضي مخالفت هاي سياسي جان سالم به در ببرد به يك مار زخمي در بالكان تبديل مي شود كه ديگر چيزي براي از دست  دادن ندارد و فقط در آرزوي انتقام گيري است.  كارشناسان و تحليلگران امور بالكان مي گويند با وجود ميلوسويچ نمي توان به ثبات در بالكان دست يافت.  ميلوسويچ كه عامل تجزيه يوگسلاوي سابق و جنايتكار جنگي  ناميده مي شود به اجلاس پيمان ثبات بالكان كه روز جمعه  با هدف برقراري صلح در اين منطقه بعد از يك دهه جنگ و خونريزي برگزار شد دعوت نشد.  شركت نمايندگان 40 كشور جهان در اين اجلاس و تاكيد كلينتون و رهبران ديگر بر اينكه صربستان نمي تواند به  اين پيمان بپيوندد مگر اين كه ميلوسويچ برود، تنهايي و انزواي بين المللي ديكتاتور صربستان را بيش از پيش  نمايان كرد.  كلينتون در اين اجلاس گفت، يك دهه مبارزه ميلوسويچ براي  ايجاد صربستان بزرگ هزاران كشته و ميليونها بي خانمان  برجا گذاشت و ثبات اين منطقه را نيز به خطر انداخت ;  صربستان تنها وقتي كه ميلوسويچ و سياستهايش به تاريخ  بپيوندند آينده اي روشن خواهد داشت.  در بيانيه پاياني اجلاس پيمان ثبات در سارايوو بر انجام  اصلاحات دمكراتيك در يوگسلاوي به عنوان گامي مهم براي  پيوستن به اين پيمان تاكيد شده است.  ميلوديوكانويچ رئيس جمهور غربگراي مونته نگرو نيز در اين اجلاس گفت: بدون يك يوگسلاوي باثبات، بالكان باثبات  نيز وجود نخواهد داشت. صربستان به رهبران شركت كننده در اين نشست هشدار داد، بدون مشاركت بلگراد برقراري ثبات در منطقه ممكن نخواهد بود.  هدف بيانيه اجلاس سارايوو پايان دادن به جنگهاي خونين در بالكان است. در اين بيانيه به كشورهاي حوزه بالكان  پيشنهاد شده است در مقابل انجام اصلاحات اقتصادي و سياسي  روابط تجاري اقتصادي بيشتري با غرب داشته باشند زيرا حمله 11 هفته اي ناتو عليه يوگسلاوي كه با هدف پايان  دادن به اعمال وحشيانه صربها در كوزوو صورت گرفت از نظر اقتصادي ضربه شديدي به كشورهاي حوزه بالكان وارد كرد.  كارل بيلت فرستاده ويژه سازمان ملل در امور بالكان با تاكيد بر اينكه عدم اجراي اصلاحات سياسي و اقتصادي در صربستان، به ثبات منطقه آسيب مي زند گفت: عدم حضور اين  كشور در پيمان ثبات مشكل درجه يك ماست. وي اضافه مي كند:  سخت است كه در مورد اتحاد كشورهاي حوزه بالكان با يكديگر و با اروپا صحبت كنيم ولي حساس ترين كشور اين منطقه از نظر اقتصادي و استراتژيكي را در محاسبات خود داخل نكنيم.  ولي در عين حال او و ديگر شركت كنندگان در اين اجلاس  معتقدند اين وظيفه و مسئوليت صربهاست كه خود را از شر ميلوسويچ نجات دهند.  بعد از پايان جنگ كوزوو در ماه ژوئن مخالفان دولت بلگراد تظاهرات و راهپيمايي هاي گسترده اي عليه ميلوسويچ  سازماندهي كردند. اگرچه مخالفان ميلوسويچ با يكديگر متحد نيستند اما هدف مشترك همه آنها، سرنگوني ميلوسويچ است.  كارل بيلت مي گويد، ميلوسويچ بعد از جنگ كوزوو ضعيف تر از هميشه شده است اما تحليلگران معتقدند او همچنان بر مسند قدرت باقي خواهد ماند اگرچه قلمرو حكومتش محدود شود.  كارلوس وستندورپ نماينده سابق جامعه بين المللي در بوسني  مي گويد: دوست دارم باور كنم كه ميلوسويچ رفتني است اما با شناختي كه من از او دارم مي دانم كه نجات خواهد يافت.  اگرچه برخي معتقدند او ديگر توانايي بحران آفريني و ايجاد بي ثباتي در بالكان را ندارد.  رويتر 
