 وزير دادگستري عراق براي شركت در جلسه اي در جده در مورد تشكيل اتحاديه اي براي مبارزه با تروريسم، رهسپار عربستان شد.  به گزارش خبرگزاري فرانسه از رياض، خبرگزاري عربستان  اعلام كرد: وزير دادگستري عراق به همراه وزير كشور اردن  وارد شهر بندري جده در درياي سرخ شده و مورد استقبال  وزير كشور عربستان قرار گرفت.  بغداد در ششم فوريه 1991 در جريان جنگ خليج فارس روابط خود را با عربستان قطع كرد.  در كنفرانس مبارزه با تروريسم كه به مدت سه روز در جده  برگزار مي شود، اصول تشكيل يك كميته فني بين اعراب به منظور اجراي كنوانسيون عربي مبارزه با تروريسم، مورد بررسي قرار مي گيرد.  اين كنوانسيون كه پس از تصويب توسط 8 عضو از 22 عضو اتحاديه عرب در ماه مه به مورد اجرا گذاشته شده است،  كشورهاي امضاءكننده را ملزم مي سازد كه تروريستها را در كشور خود پناه ندهند و از ورود آنها به خاك كشورشان  جلوگيري كنند.  رياست اين كنفرانس را شاهزاده نايف بن عبدالعزيز وزير كشور عربستان بر عهده دارد.  در همين حال، يك روزنامه چاپ امارات عربي متحده ديروز خواستار اقدامات فوري براي كاستن از درد و رنج مردم عراق  و همچنين خواستار تن دادن دولت عراق به اجراي  قطعنامه هاي سازمان ملل براي بازگشت به جهان عرب و جامعه  بين المللي شد.  به گزارش يونايتدپرس از ابوظبي، روزنامه الاتحاد چاپ  ابوظبي ديروز به مناسبت سالگرد حمله عراق به كويت در سرمقاله اش نوشت: عواقب اين تجاوز هنوز گريبانگير مردم  عراق و رژيم اين كشور است. الاتحاد نوشت: تجاوز عراق به  كويت يك اشتباه بزرگ بود زيرا كه مردم عراق و كويت قيمت  آن را پرداختند. در حالي كه كويت سعي مي كند به سرعت  آثار حمله را از بين ببرد عراقيها همچنان به دليل  تحريمهاي اقتصادي از پا درمي آيند.  اين روزنامه نوشت: عراق هم اكنون به معني واقعي كلمه از نظر اقتصادي فلج است. تنها راه خروج از اين بحران تن  دادن به قطعنامه هاي شوراي امنيت و لغو تحريمها است.  الاتحاد نوشت: در نهمين سالروز تجاوز عراق به كويت، ما خواستار كاهش درد و رنج مردم عراق هستيم. ما مي دانيم كه  نه درگيري و نه جنگ لفظي كاري براي مردم عراق نمي كند و زندگي آنها را بهبود نمي بخشد.  تنها عمل به قطعنامه هاي بين المللي، بازگشت عراق به  دنياي عرب و جامعه بين المللي را تضمين مي كند.  از سوي ديگر، يك روزنامه رسمي عراق، ديروز آمريكا و انگليس را متهم كرد كه از طريق طرحهايي كه در سازمان ملل  به جريان مي اندازند، در پي تبديل عراق به يك كشور تحت الحمايه هستند.  به گزارش خبرگزاري فرانسه از بغداد، روزنامه الثوره  ارگان حزب بعث عراق نوشت: طرحهاي مشكوكي كه آمريكا و انگليس به شوراي امنيت ارائه مي دهند، با هدف تبديل عراق  به كشور تحت الحمايه سالهاي 1920 است.  در سال 1920 به دنبال شكست عثماني در جنگ جهاني اول از متفقين و تجزيه ممالك متصرفي آنان، عراق تحت قيموميت  انگلستان قرار گرفت. 
