   * در برنامه ريزي آموزش و پرورش، نياز به عنوان خاستگاه  هدفها، عمدتا" با بررسي محتواي سه مقوله "فرد"،" جامعه " و" دانش "تشخيص داده مي شود در برنامه ريزي درسي و آموزشي، هدفگذاري جزو اساسي ترين  مراحل تهيه برنامه است. درباره هدفگذاري، نظريه ها و مدلهاي مختلفي ارائه شده است(مدل تايلور، تابا، كرو...)، اما اتفاق نظر برنامه ريزان و نظريه پردازان آموزشي،  روي بناگذاري هدف بر پايه نيازها، نشان دهنده اهميت  شناسايي، اولويت بندي و به كارگيري "نياز" در تدوين  برنامه است. در اينجا مي توان از دو تعريفي كه مكررا"  براي نياز مطرح مي شود، استفاده كرد. يكي كه بيشتر جنبه  زيست- روان شناختي دارد آن را" هرگونه كمبود يا كاستي در ارگانيسمي كه تعادل زيستي - رواني او را برهم مي زند"، مي داند و ديگري "نياز را عبارت از فاصله بين وضع موجود و وضع مطلوب در نظر مي گيرد. "اين تعريف، در برنامه ريزي هاي آموزشي بيشتر استفاده مي شود.  جايگاه نياز در تدوين هدف، براي برنامه ريزيهاي آموزش و پرورش آنجاست كه بدون اطلاع از كمبودهاي موجود، امكان  تنظيم هر طرح يا نقشه اي براي اقدام بيهوده است. زيرا زيربناي منطقي تصميم گيري را حل مسئله يا بهبود موقعيت  تشكيل مي دهد. پس تا اينجا بايد مشخص شده باشد كه،(1) هرگاه تصميم به اقدامي گرفته شد،(2)بايد به هدفگذاري  پرداخت و(3)براي اين كار اولين گام "سنجش نياز"(Need Assessing)است. اين اقدام مي تواند از تصميم يك فرد براي رفع احتياجات زيستي يا رشد رواني، تا اراده يك  جامعه براي توسعه فردي - اجتماعي، نوسان داشته باشد. مسلم  است هرچه نياز اساسي تر باشد، هدف كلي تر، دامنه اقدام  وسيعتر، حجم عمليات گسترده تر و حساسيت دستيابي به نتيجه،  افزونتر خواهد بود.  *** از مشخصه هاي آموزش و پرورش امروز، روزافزوني رسالتهاي  آن، براي تطابق كاركردهايش با نيازهايي است كه جامعه  احساس مي كند. نتيجه اين انطباق، ساخته شدن "شهروند رشيد"  به تعبير افلاطوني آن است - يعني كسي كه شايستگي زندگي  در" نيك شهر"(Utopia)را داشته باشد و به توسعه آن نيز ياري رساند. بنابراين، از ويژگيهاي مهم آموزش و پرورش  نوين، گسترده شدن حجم عمليات آن نيست، بلكه پاسخگويي به  گونه گوني و ضمنا" تغييرپذيري نيازهاي شهروندان است. اين،  امري دشوار است، هر چند كه تجربه كوتاه نظامهايي با آموزش و پرورش پويا و منعطف  (Organic and Dynamic)، روشهايي را عرضه مي دارد كه براي  ساير نظامها، بعضا" احكامي كلي(Universal)تلقي مي شود و از جمله آنهاست ضرورت سنجش و اولويت بندي مداوم نيازها.  در برنامه ريزي آموزش و پرورش، نياز به عنوان خاستگاه  هدفها، عمدتا" با بررسي محتواي سه مقوله "فرد"،" جامعه " و" دانش "تشخيص داده مي شود. هر يك از اين مقوله ها خود،  زير مجموعه بزرگي را شامل مي گردد. براي نمونه، نيازهاي  خود را در كلي ترين طبقه بندي مي توان به نيازهاي مادي،  غيرمادي يا جسماني، رواني تقسيم كرد، يا براي جامعه،  نيازهاي اجتماعي، فرهنگي، اقتصادي و سياسي را در نظر گرفت. بدون ترديد هيچ نظام آموزشي نه توانسته و نه  مي تواند همه نيازهاي فرد، جامعه و دانش را با زير مجموعه بسيار گسترده آن، مرتفع سازد اينجا اولين و مهمترين نوع اولويت بندي ضرورت مي يابد به اين معني كه  آموزش و پرورش، بايد پس از كشف و شناسايي نيازهاي اين سه  مرجع، ترجيحات هر كدام را مشخص كند همچنان كه ناكارآمدي  نظام آموزشي در تشخيص نيازها، آن را دچار ارتجاع و سكون  مي سازد،" غفلت "يا" خطا" در اولويت بندي نيازها، از ميزان بهره وري آن به شدت خواهد كاست. و منابع بسيار گرانبها و برگشت ناپذير انساني و مادي را تباه خواهد ساخت.  تشخيص اولويت نيازها، در مرحله بعدي، زيرمجموعه هاي يكي  از مقوله هاي سه گانه را نيز دربرمي گيرد. چنانكه پيشتر گفته شد، اولويت بندي به معني ترجيح مطلق يك نياز بر ديگري نيست. بلكه،(1)تشخيص مهمترين نيازها،(2)تعيين  نقاط هم پوشي نيازها، و(3)سنجش نسبت توجه به هر نياز در هدفگذاري را شامل مي شود.  پيمودن دقيق مراحل هدفگذاري برنامه، بويژه در ارتباط با نيازها، مي تواند مهمترين منبع صرفه جويي در منابع كمياب به حساب آيد. هميشه در اين راه، حتي با خرج تفحصي وسواسي  در عمليات، نتيجه بي بنياد و ظاهرفريب است، ضمن اينكه  جستجوگراني را نيز از برآيند رسيدگي خشنود نمي سازد،  زيرا گويي پولها آب شده اند و در زمين رفته اند.  منابعي كه در اثر عمليات بي ارتباط با هدفها و هدفهاي  نامربوط به نيازها، صرف مي شود. در هيچ موءسسه اي  سنگين تر از آموزش و پرورش نيست. زيرا آموزش و پرورش  تنها نهادي است كه براي پيش بردن عمليات مورد نظر خود،  تنها از سكه هاي طلا هزينه نمي كند، بلكه به هزينه كردي  ضمني، اما اساسي و گرانبهاتر از طلا، يعني زمان يا فرصت  از دست رفته(Opporunity cost)نيز مي پردازد اگر آن  نتواند نيازها را به خوبي مشخص و درجه بندي كند، مانند انسان مخلصي است كه در بياباني، مجروح تشنه كامي را در مقابل دارد اگر به دنبال آب برود، در پي هدفي مقدس براي  رفع نيازي رفته است، اما گواراترين آبي كه او با خود خواهد آورد هم، نمي تواند مجروحي را كه بر اثر ادامه  خونريزي مرده است، زنده كند. آثار ناگوار بي توجهي به  نيازها و مخصوصا" اولويت بندي آن، شكست همه جانبه نظام  آموزشي را رقم خواهد زد. اما اينجا، گناهي جبران ناپذير سر خواهد زد، با ابعادي كه بسيار گسترده تر از صرف  هزينه هاي مستقيم و غيرمستقيم است. جرم كند كردن "شدن و توسعه انساني "ملتها، نبايد كمتر از قتل عام سهمگين آنها به حساب آيد.  محمدرضا آهنچيان  عضو هيات علمي دانشگاه تربيت معلم 
