   به انگيزه برگزاري نخستين سمينار نهضت مشروطيت ايران  جستار گشايي:  در بررسي موجبات و عللي كه سبب پيدايش مشروطيت در ايران  شد، يكي نيز زمينه هايي است كه از يك قرن پيش از ظهور نهضت در كشور وجود داشت و سهم مهمي در انقلاب مشروطيت  بازي كرد، از جمله ظهور مردان بزرگي از روحانيون، خطبا،  نويسندگان و آزادمرداني كه فلسفه جديد و افكار نوين را با شجاعت و صراحت انتشار داده و بدين طريق بذر آزادي و عدالتخواهي را در قلوب مردم كاشتند. يكي از اين افراد،  روحاني منورالفكر حاج شيخ هادي نجم آبادي مي باشد كه  اكثر روشنفكران دوره ناصري تربيت يافتگان دبستان او بودند و رهبران نهضت نوين نيز با او سر و سري داشتند.  وي كه در فقر و بي اعتنايي به مقامات ظاهري و دوري از دستگاه فساد آن زمان مي زيست، متاسفانه پيش از طلوع نهضت  مشروطه از دنيا رفت و عمرش اجازه نداد كه ميوه زحماتش را بچيند و كامش از افكاري كه در دلها كاشته بود شيرين شود.  مرگ شيخ هادي در 21 جمادي الاخر سال 1320 هجري /قمري 11 مهر 1281 /شمسي 21 سپتامبر 1902 ميلادي اتفاق افتاد.(1) اين حادثه افرادي چون ميرزاحسن رشديه و امين الدوله را سخت ناراحت و متاثر كرد.  رشديه مرگ حاج شيخ هادي را تحت عنوان: "الاومات الخير"  به امين الدوله نوشت... يعني آگاه باش كه خير مرد، به  حروف ابجد 1320(هجري قمري)و سال وفات شيخ(هادي)است.  امين الدوله در جواب نوشت: "كسي از دستمان رفت كه نظيرش  را نخواهيم يافت، "ان الزمان لمثله لعقيم "(زمانه براي  ايجاد مثل او عقيم است). "(2) رشديه مجلس ترحيم مفصل و در خوري براي بزرگداشت ياد شيخ  هادي برگزار نمود و قالي بزرگي نيز تقديم مقبره اش كرد.  مجالس ترحيم ديگري هم توسط ديگران منعقد شد.(3) محبوبيت زياد شيخ هادي در بين شاگردانش باعث ناباوري  آنها در مورد قبول مرگ وي شد، به طوري كه پس از مرگ شيخ  هادي حتي يكي از شاگردانش خاموشي گزيد و در گوشه مدرسه  نشست، چيزي نگفت و اندكي بعد از اين حادثه به استاد خويش  پيوست.  نوشته زير مقاله اي است كه به نخستين سمينار بين المللي  نهضت مشروطيت كه از سوي "موءسسه مطالعات تاريخ معاصر" در روزهاي 13، 14 و 15 در تهران برگزار مي شود، ارائه شده  است. ضمن سپاس از دبيرخانه سمينار كه مقاله را پيش از چاپ در اختيار صفحه معارف قرار داده است توجه شما خوانندگان عالي مقام را به اين نوشته كه اندكي نيز تلخيص  شده جلب مي نماييم.  افكار سياسي - اجتماعي... شيخ هادي نجم آبادي:  نظر به اين كه شيخ هادي يك انسان مسلمان، شيعه دوازده  امامي اصولي و روحاني مجتهد بود، بسياري از ابعاد و جلوه هاي فكري وي تا حدود زيادي واضح و جزء بديهيات يك  شخصيت با چنين مشخصاتي است، مثلا" انديشه وي در مورد مبدا و معاد، اصول و فروع دين اسلام - به طور عام - يا مذهب تشيع - به طور خاص - و... لذا در بسياري از امور نوعي  مذكور جاي بحث و بررسي نمي ماند و يا مفيد- مقصود اين  مقاله نيست.  معمولا" براي آگاهي يافتن از تفكر و نظرات اشخاص، به  افعال، گفتار و نوشتار صاحب فكر توجه مي شود، تا از آن  طريق مقصود حاصل آيد. در مورد شيخ هادي يكي از مشكلات  مهم همين جاست، يعني مي خواهيم در مورد انديشه هاي سياسي -  اجتماعي شخصي قلم بزنيم كه از وي - تقريبا" يك كتاب مدون -  تحريرالعقلا(4)- بيشتر باقي نمانده و آن هم به قول خود وي تكرار مكررات زيادي دارد(5)و نويسنده در اين امر تعمد داشته است تا بتواند در مخاطب خود اثر كافي و لازم  را بگذارد. اگرچه مقصود وي حاصل شده، اما به همان ميزان  كار ما مشكل مي شود. به قول سيف الدين نجم آبادي، نوه  شيخ هادي:  اگر قدري(در كتاب تحريرالعقلا)، دقيق شويم يك تز جالب در آن مي يابيم، تز كتاب اين است كه تمام پيغمبران كه از طرف خداوند مامور بوده اند، دو حرف داشته اند1- جز خداي يگانه كسي را نپرست 2- آنچه به خود نمي پسندي به  ديگري روا مدار.(6) نكته ديگر اين است كه مقدار زيادي از مطالب كتاب مذكور به مسايل و موضوعات عقيدتي - مذهبي اختصاص دارد كه مشكل  مي توان- نمي توان - از آنها به راحتي و صراحت نظرات  سياسي- اجتماعي نويسنده را دريافت.  از جهت ديگر شيخ هادي روحاني روشنفكر و انديشگر آزاديخواه و مجتهد كوشايي بود كه از بام تا شام در آستانه درب منزل خويش در نهايت سادگي و بي تكلفي پذيرا و هادي مراجعان، از هر گروه و قشري بود، بر خاك مي نشستند و سخن از افلاك مي راندند، اين درگاه روزهاي متوالي و متمادي شاهد جلسات زيادي از مردم(به طور عام)با شيخ  هادي بود كه در آن سخن از موضوعات مختلفي مي رفت و سال ها شيوه وي همين بود و علاقه مندانش به اين طريقه خو گرفته بودند.  جهد جد شيخ هادي اين است كه با تيشه عقل و استدلالات  عقلي بر ريشه افكار اوهامي و خرافي بزند و يكباره بناي  فكري مخاطب خود را كه پايه هاي محكم و استواري براساس  معقولات ندارد، فروريزد زيرا كه از نظر وي:  " دل(مركز دراكه و شعور باطني)را دو چيز مي ميراند: هوي  و وهم، اگر مبتلا به هوا(ي نفس)هستي استماع كلمات الهيه  نخواهي نمود. و اگر استماع نمايي چون متابعتش خلاف هوي  است(و هواي نفسي در ذهن تو جاي گرفته است)مفيد نخواهد بود. "(7) از نظر وي رسوخ بت پرستي و توجه به غيرخدا و پرستش و متابعت از غيرحق، يا به اين خاطر است كه به ميل خود و هوي و هوس نفساني خود توجه كرده و معبودي براي خود تراشيده ايم و فكر مي كنيم معبود واقعي را يافته ايم و يا براساس ظن و گمان - نه شناخت و تحقيق - از گذشتگان و اجداد و آباء شنيده ايم و اين شنيده ها را ملاك دانسته وبدان عمل مي كنيم.(8)بر آدمي است كه در راه علاج و مداواي اين امراض نفساني بكوشد و عقل بهترين  و مطمئن ترين كمك و راهنماست و نبايد دست از دامن عقل  بكشد، كه طبيب اصلي در امر مداواي امراض نفساني، عقل است.(9) شيخ هادي مخاطب خود را دعوت به بازنگري و تامل در عقيده  و باورهاي خود مي كندو تاكيد دارد كه در اصل و ريشه اين  باورها و اعتقادات دقت و توجه بيشتر شود اگر اعتقادات  بر منشا صحيح و محكم استوار است حفظ شود و صاحب عقيده  پابرجا و ثابت قدم باشد. در غير اين صورت آن را رها كند.  (10)زيرا اگر تدين عقلائي نباشد هر آينه امكان انحراف  از سخنان انبياء و شرك نسبت بدان هست، فقط كساني از اين  خطرات و آفات مصون و محفوظ هستند كه:  " متابعت عقل مي نمايند و تدين عقلائي دارند، نه از كلمات  (انبياء)سابقين مشرك مي شوند و نه آينده بعد در نظرشان  خوار مي نمايد كه ايمان نياورند، پس هميشه از جاده عقل  به در نرويد و كلمات بزرگان و كتب سماويه را تطبيق به  عقل و شرع سابق مسلم نماييد، به شرط آن كه معني فرمايشات  شرع سابق را بفهميد، چنانچه اگر عاقل باشيد و امراض و اغراض نفسانيه را از خود زايل نماييد رموز و اشارات و بيانات كتب سماويه را درك مي نماييد. "(11) زيرا كه عاقل اگر غرض نداشته باشد چون سخن حق شنود مخالفت آن نكند بلكه از آن متابعت و پيروي نمايد.  شيخ هادي در پايبندي عقل و متابعت از آن بيش از حد پاي  مي فشارد تا جايي كه معتقد است اگر شيطان - با آن كه  رانده درگاه خداوند است و در كمين بندگان خدا تا آنان را از جاده حق منحرف كند- كلامي گويد و اين سخن وي به حكم  عقلت ترا مفيد باشد و عمل بدان ترا سود بخشد. پس بدان  عمل نما و سخنش را قبول نما.(12) اما موءلف در زمان خود كسي را نمي يابد تا از عقل - اين  گوهر نايافتني - متابعت كند، تا با وي هم سخن شود و عقده  دل گشايد:  " كاش همچون كسي(كه از عقل متابعت مي كند را)كه وجودش  از عنقا كم يا بتر و از كيميا عزيزتر است مي يافتمي و با او صحبت مي داشتمي و تطابق و عدم اختلاف كتب سماويه و ملل مختلفه به زبان مي آمد".(13) نويسنده كتاب" تحريرالعقلا" به كوشش و مجاهده در راه  شناخت و معرفت ديني از عقيده و مذهب خويش دنبال آن باشد تا از راه استدلال و كاوش عالمانه عقيده و طريقه خود را محك بزند و از هر چه كه دليل وي را رهنمون شد پروا نكند و باكي نداشته باشد، ولو مخالف عقيده و مسلكش باشد، ورد دليل به اقوي نمايد و به اوهام و ظنون و طريقه آباء و اجداد تكيه نكند.(14) " اگر به كسي بگويي چرا مجاهده(و كوشش در راه معرفت)دين  نمي كني و از تقليد(كوركورانه)آباء(و اجداد خود)بيرون  نمي آيي... مي گويد: من يقين تحصيل نموده ام و مذمت  (قرآن)(15)در حق كساني بود كه يقين تحصيل ننموده(و از آن)پيروي مي نمودند. اي بيچاره آنها هم مثل تو يقين  داشتند. لكن منشا نقل(آنها)اوهام ايشان بود كه از آباء(شان)رسيده بود، پس به عقلت رجوع كن ".(16) اعتقادش بر اين است كه وعاظ و مبلغان اجتماع - به طور عام -  معمولا" كمك مي كنند كه مخاطبين بر اوهام و خيالات خود در اعتقادات و معرفت عقيدتي پايبند باشند و اگر بخت  برگشته اي جهت شناخت بيشتر و جستجوي حقيقت امر به سئوال  و اشكال مبادرت كند تحمل نمي شود و با او برخوردي مي شود كه ديگران هم جرات كنكاش و محاجه نداشته باشند، به طوري  كه:  اگر مخاطب(ي كه پاي صحبت واعظي نشسته)بگويد كه جناب واعظ اين فرق(مختلفه را كه رد و طرد مي كنيد)من(مخاطب)، خود كه نمي فهمم و اگر بفرمايش شما(ي واعظ)قبول كنم  تقليد مي شود(و تقليد در اصل دين كه جايز نيست)، يا خواهد گفت تو مريضي برو چاره مرضت كن، يا مي گويد در نطفه ات شبهه است، يا مي گويد اين ملعون(سئوال كننده) را از مجلس بيرون كنيد، قابل هدايت نيست، بعد از اين  افتضاح ديگر كسي جرات معارضه مي نمايد؟(17) در جاي جاي كتاب" تحريرالعقلا" - نويسنده سعي كرده  مخالفين عقل و شناخت عقلاني را مورد خطاب و عتاب قرار دهد، برخي از نويسندگان را نظر بر اين است كه چون وي را در حيات خويش تكفير كرده و نسبتهاي ناروايي چون بابيگري  به وي داده اند(18)لذا او در صدد دفاع و يا توجيه و توضيح جهت رفع اتهام هاي وارده برآمده است، در هر صورت  سعي دارد راه برخورد صحيح را به مخالفين و معاندين خود نشان دهد، در همين رابطه مي نويسد:  در رد مخالف خوب تامل نما اموري كه به مخالف نسبت داده  شده است كه تضعيف او است، از كه شنيده شده است، از اتباعش يا از مخالفين از احباب يا از اعداء، گوينده غرض  داشته يا بي غرض بوده، بر فرض ثبوت نسبت مقتضي بدي او هست يا نه، در هر حال ملتفت باش هواي نفست با كدام يك از اقوال موافق و با كدام يك مخالف(است).(19) ولي اطلاع داريم كه مخالفين نصيحت وي را در گوش نكرده و از تهمت و تكفير و... وي خودداري ننمودند تا جايي كه وي  را به بابيگري نيز منسوب كردند. در صورتي كه از ظواهر امر برمي آيد كه چند مقاله آخر كتاب خود را در رد فرقه  بابيه نوشته باشد، اما مخالفان راحتش نگذاشته و در صدد ايذاء و اذيتش برآمدند.(20) * مراجعات و يادداشتها:  1- اكثرا" تاريخ فوت شيخ هادي را بيستم جمادي الاخر ذكر كرده اند ولي قزويني بيست ويكم همين ماه نوشته است كه از قول مرتضي نجم آبادي نقل مي كند و به نظر مي رسد كه قول  اخير درست تر باشد. ر. ك: قزويني، محمد- يادداشتها، تهران،  1345، ص 20261- رشديه، شمس الدين - سوانح عمر، نشر تاريخ ايران، تهران، 1362، ص 3061- همان، ص 4062-  البته از شيخ هادي دو كتاب باقي مانده است ولي تنها كتاب مذكور حاوي افكار و انديشه هاي وي /مي باشد 5-  نجم آبادي- همان كتاب، صص 174، 177 و 178 و0000/6-  بي نام؟- "آقا شيخ هادي "، سپيد و سياه، ش 831، 1348، ص  7059- نجم آبادي - همان كتاب، ص 80112- همان جا،  ص /8. شيخ هادي در كتاب مذكور آيات 104 سوره كهف و 3 زمر را نيز شاهد بحث آورده است /9- نجم آبادي - همان كتاب،  ص 100114- همان جا، ص 110178- همان جا، ص 33.  12- همان جا، صص 112 و 130113- همان جا، ص 14034-  همان جا، ص 15018- قرآن كريم - سوره زخرف، آيه 16023-  نجم آبادي- همان كتاب، ص 17018- همان جا، ص 18021-  حائري، عبدالهادي - تشيع و مشروطيت..، اميركبير، تهران  1364، ص 19095- نجم آبادي - همان كتاب، ص 200178-  همان جا، صص 130 و 205 به بعد; حائري - همان كتاب، ص 95 ادامه دارد 
