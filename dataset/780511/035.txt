 جستار گشايي: در آستانه پنجاهمين سال خاموشي علامه  محمدقزويني، در مقاله زير، نويسنده كوشيده است ابعاد متنوع شخصيت اين بزرگمرد را بر بستر زمانه اي ويژه كه او در آن باليده و منابع ناپالوده را كاويده، روشن سازد.  ضمن گراميداشت ياد علامه فقيد، توجه خوانندگان ارجمند را به اين مقاله جلب مي كنيم.  گروه معارف  علي دهباشي  حقيقت اين است كه مفهوم مدرن و متجددي كه امروز از دو واژه ايران(مترادف با ميهن و وطن)و نيز سنت(مترادف با فرهنگ ملي و ميراث فرهنگي)به ذهن معاصران متبادر مي شود،  در گذشته اي نه چندان دور اساسا" وجود نداشته است. تا اواخر دوره قاجاريه، سرزمين ايران، اگر چه محمل وحدتي  نسبتا" ديرپا و كهن بود، اما مفاهيم تجريدي و تحليلي  مرتبط با اين موضوع به هيچ وجه در آثار پژوهشگران و عالمان ديده نمي شد آنچه بود، ميراث پراكنده اي از علقه ها و واكنشهاي ادبي و تاريخي در باب سرزميني  ناپيراسته با حدودي وسيع اما نامشخص بود. اين حدود نامشخص، نه فقط، محدوده اي جغرافيايي، بلكه اقليمي  فرهنگي و ادبي و شاعرانه نيز بود كه بين النهرين و عثماني و آسياي مركزي و بخارا و سمرقند و بلخ و هرات و كشمير و بنگال و... را نيز درنورديده و مفتون سيطره  زيباييها و ژرفاي غريب خود ساخته بود. به راستي چه نياز يا نيازهايي سبب شد تا مفهوم بلند و دلپسند" ايران "به  مثابه سرزميني با حدود اقليمي مشخص، تاريخ طولي و عرضي  كاملا" موزون، ادبيات و هنري منحصر به فرد، مذهبي ويژه و بالاخره فرهنگي عظيم و ديرپا، براي همگان مشخص و آشكار شود؟ پاسخ به اين سئوال در سه نكته به هم پيوسته قابل فهم و درك است. نخست برخورد تاجران، مهاجران، دولتمردان و بالاخره روشنفكران ايران با مغرب زمين به مثابه گاهواره  تجدد(مدرنيته); دوم درك ناسيوناليسم به مفهوم جديد و معاني مترتب بر آن در قرون نوزده و بيست ; و سوم دگرديسي  ژرف اين جامعه از ناپيوستگي ملوك الطوايفي به دولت محوري  و اقتدار شهري دولت رضاشاه در سالهاي مابعد انقلاب مشروطيت! اما محققا" نقطه عطف اين تحول و دگرگوني در رويكردها را مي بايد به انقلاب كبير مشروطيت پيوند زنيم.  انقلابي كه عليرغم شكستهاي پي درپي و گسستهاي متسلسل در اعماق و عناصر آن، مهمترين عامل بيداري و رستاخيز عصر نوين ايران زمين بوده است.  مشروطيت يك مقدمه فرهنگي - اجتماعي داشت، يك بستر سياسي -  اجتماعي و بالاخره يك پيامد عظيم سياسي - اجتماعي و فرهنگي.  مقدمه فرهنگي آن، دگرگوني انديشه در ارتباط با شناسايي  دنياي غرب بود. زماني كه نخستين اخبار، به عنوان گردبادي  از تطبيق و مقايسه، مشروعيت استبداد قجري و واپس ماندگي  فكري و اجتماعي ايرانيان را درهم پيچيد و به آنها آموخت  كه در جهاني زندگي مي كنند با تكثر و تنوعي حيرت انگيز و اجزا و عناصري بس قدرتمند از ايران و مشرق زمين. در آن  جوامع تعريف كاملا" متفاوت و متمايزي از انسان داده  مي شد و شهروند(Citizen)با رعيت يكي نبود، همچنان كه  دولت و دولتمرد با سلطان و پادشاه تفاوتي عظيم داشت.  مفهوم مهمي به نام "قانون "و مفهومي در پيوسته با آن به  نام" كنستيتوسيون "(مشروطيت)شناخته آمد و به ناگاه  چشمهاي فروبسته در طي سده ها، به روي - نه غرب- بلكه  خويشتن خويش باز شد. صداي غم انگيز ميرزا تقي خان  اميركبير از اعماق باغ فين، همان سخنان و آرزوهاي مرده  عباس ميرزا و فراهاني بزرگ را ندا مي داد، همچنان كه  سپهسالار و ملكم و سيد جمال و حتي امين الدوله و ديگران،  هر يك از گوشه هايي از درخشش اين منشور خاموش را، گهگاه  به تلالو نوري روشن مي ساختند و مي آموختند كه اگر ندانيم و بنيادهاي نويني براي حيات خويش نسازيم، مردگاني  خاموش در جهاني بي رحم و فاقد شفقت خواهيم بود و هيچكس  بر ما نخواهد گريست و جز در قصه هاي تاريخ از ما ياد نخواهد شد!  با وقوع انقلاب مشروطيت، بعد عملي اين تحول خلاق، به  فعليت درآمد، در اين باره نه كتابها كه كتابخانه ها مطلب نوشته اند، اما ماحصل همه بحثها بدين دقيقه ختم شده كه  انقلابي بر بستر روابط مدني كهن و واپس مانده و در سرزميني روستايي با اكثريتي استبداد زده، دهاتي و فاقد آگاهيهاي مدني و نبود زير ساختهاي مدرن اقتصادي و...  سرانجامي جز شكست و فرو افتادن در دام ناكاميهاي پي در پي و هرج و مرج و سوءاستفاده رجال فرصت طلب نخواهد داشت.  لاجرم انقلاب به سوي حكومت مختنق اما مقتدر رضاشاه به  پيش رفت. ظهور رضاشاه، برآيند دوراني تازه و كاملا"  متفاوت با گذشته بود. ميل قطعي و تمايل سريع به دگرگوني،  ظاهرا" در چهره، سخنان و عملكرد اين مرد مخوف ديده مي شد.  ميلي كه گاه مثبت و سازنده مي نمود. اما در نهايت  شتابناك و سرشار از مخاطرات عظيم اجتماعي بود.  با پديد آمدن فرصتي بيست ساله از امنيت سنگين نظامي و تا حدودي سياسي و اجتماعي، امكاني براي پژوهش و تحقيق پديد آمد. اين ميل به تحقيق و پژوهش ; چهار وجه داشت:  - وجه اول ; شكل سنتي پژوهش و تحقيق در مدارس علميه و مكتبخانه ها كه عمدتا" از سوي روحانيون و عالمان، مديريت  و هدايت و حمايت مي شد.  - وجه دوم ; پيدايش مدارس جديد و ميل به آموختن علوم  تجربي و انساني مدرن و بهره گيري از دستاوردهاي علمي  مغرب زمين در سطح وسيع و آموزش عمومي و فراگير به سبك  آموزش و پرورش جديد بود.  - وجه سوم ; گرايش به ترجمه و آشنايي بي واسطه يا مع الواسطه با فرهنگ و مظاهر و عوارض تمدن جديد غربي از سوي بخشي از روشنفكران با هدف درمان تمام دردها و به  فراموشي سپردن گذشته اي طولاني بود.  - وجه چهارم ; كه مدنظر ماست - بازگشت به خويش، همراه با آشنايي با مغرب زمين بود كه آغاز پژوهشي اصيل، عميق و همه جانبه در سنت هاي فرهنگي ايران زمين از همين نقطه  راه گرفت...  به راستي جاي اين پرسش خالي است و جاي پاسخ آن خاليتر،  كه چه كساني و در چه زماني به اين هدف كوشيدند؟ علامه محمد قزويني ; بي شك مي تواند- نه اگر تمام پاسخ -  بلكه بخش مهمي از پاسخ به اين پرسش ژرف تاريخي باشد.  قزويني، فرهنگ مغرب زمين را از نزديك آموخته و با آن  زيسته بود. او در دل كشورهاي پيشرفته زمان خود، پاي به  آكادميهاي بزرگ نهاد و همراه با مستشرقان و عالماني كه  مشهورترين ايشان ادوارد گرانويل براون بود، سالها به  ايران و فرهنگ ايراني و تاريخ اين سرزمين، از بيرون  نگريسته بود. نكته و تكيه ما در همين عبارت اخير مضمر است: "از بيرون "او توانسته سد مهارناپذير و فريبدهنده  حشر و نشر داخلي و خودپرستي و خودپسندي فرهنگهاي خجسته  را همچون كولباري كهنه از دوش بردارد و با لباسي راحت و سبك به سلوك در وادي اين فرهنگ ديرپا و عزيز بپردازد.  قزويني از اين هنگام با چهره ديگري از ايران آشنا شد.  براي او مفهوم ايران، ديگر، يك مفهوم منتزع و ضعيف و بي حصر و دهكده اي نبود. يك مفهوم علمي و تاريخي بود و منابع استناد به تاريخ و فرهنگ آن روشن و از پس صخره هاي  قرون همچون الماسي درخشان بازمانده بود. قزويني كاشف  همان جواهر بود. براي او ايران همچون ايراني كه پديده  آزمونهاي براون بود، مفهومي نداشت. گرچه برخي مستشرقان  نيز علقه و محبتي بدين سرزمين داشتند، اما اهداف ديگرشان  نيز بي ترديد نمي توانست فونكسيون خاص خود را نداشته  باشد. قزويني از آنان چهار چيز را با وسواس و علاقه اي  عجيب آموخت.  اول; آموختن و دانستن بسيار و انباشت اطلاعات در زمينه هاي متفاوت و متعدد، به عنوان ابزار خام هرگونه  پژوهش. دوم ; يادگيري روشها و ابزار پژوهش انتقادي و انشراح متون و منابع و ميراث فرهنگي. سوم ; نظم و كار بي وقفه، متديك و سرشار از پي گيري و استمرار. چهارم ;  عشق به ملت و مذهب و فرهنگ خويش، به مثابه گاهواره و بستر حضور و حيات و آينده خويش و مستحيل شدن فرد در درياي ملت و فرهنگ و تاريخ و سرزميني كه معنايي وسيع و جاودانه در خود مستتر داشت.  با اين ميراث بزرگ و جاودانه، قزويني به ايران بازگشت.  در كنارش جماعتي از شيفتگان فرهنگ و مذهب در ايران با انبوهه اطلاعاتي - بعضا" وسيع - اما نوعا" ناپالوده، سنتي  و وهم آلود، بدون دسترسي به متدولوژي و روشهاي دقيقه  پژوهش فرهنگي. قزويني به راهي كه براون و ديگران رفتند گام نهاد، اما مقلد آنان نشد. او شيفته شيوه ها و فرهنگ پژوهي منظم آنان بود. او آنچه را مي بايست، از ايشان آموخت و بازگشت تا آنچه را آنان نياموختند و يا اساسا" به دلايل اقليمي و فرهنگي، امكان آموختنش را نداشتند بياموزد. به زودي لقب" علامه "كه برازنده راستين  قامت آن فرزانه مرد عرصه فرهنگ بود نثار وجود نازنينش شد.  همسخنان و شاگردان او، از نفس عتيق و ارجمندش بهره مند شدند، نكته ها آموختند و با سرعت، نظم و پشتكاري  حيرت انگيز به پالايش منابع عظيم و عزيز فرهنگ ايراني  اقدام كردند. بزرگترين شاگرد بلاواسطه قزويني، شادروان  عباس اقبال آشتياني نمونه اي ممثل از دهها و بلكه صدها اعجوبه اي بود كه قزويني تربيت كرد و تحويل اين جامعه  غمزده و در آن روزگار تنك مايه داد. جامعه اي كه به بركت  وجود قزويني و يارانش، به زودي خروارها خاك قرون را از سينه كتابها و انديشه ها و هنرهاي ايرانيان سترد و ابديت  ايران را يكبار ديگر ثابت كرد. در طي چند دهه، كاري صورت  گرفت كه در طي چند سده صورت نگرفته بود. نسلي بزرگ و سرشار از انگيزه پديد آمد كه فقط ذكر نام برخي از آنها مي تواند بيانگر ارج و اعتبار و عظمت ايشان باشد: علي  اكبر دهخدا، محمدتقي بهار، محمد پروين گنابادي، عباس  اقبال آشتياني، ميرجلال الدين(محدث)ارموي، علي اصغر حكمت، بديع الزمان فروزانفر، ميرزا حبيب اصفهاني، قاسم  غني، عبدالعظيم قريب، خانواده نفيسي، جلال الدين همايي،  مجتبي مينوي و... اين رشته سر دراز دارد.  شايد برخي از متجددان و تازه از ره رسيدگان ادعا كنند كه  نسل مذكور، صرفا" به واژه شناسي و نسخه كاوي و پژوهشهاي  درون متني و كلاسيك - نظير تصحيح و تنقيح متون - مي پرداخت  و در نثر و كيفيت نگرش نيز نگاه سنتي را حفظ كرده بود.  اين سخن را در دهه پنجاه و نيز در سالهاي اخير شنيده ايم ;  آن هم از زبان از خود بيگانگاني كم مايه كه ضعفهاي خويش  را با تحقير عظمت ديگران درمان مي كنند. در پاسخ فقط مي توان به اجمال چنين گفت:  - تا پيش از اهتمام اين بزرگان، بويژه علامه فقيد محمد قزويني، اساسا" خبري از منابع و ماخذ قابل اعتماد و پژوهيده و نسخه هاي مصحح انتقادي وجود نداشت تا طول و عرض فرهنگ ايراني شناخته آيد.  - تا پيش از حضور اين بزرگمردان، بويژه قزويني فقيد، كسي  جسارت و اعتماد به نفس ورود به عرصه منابع فرهنگ ملي و برجسته ساختن آن و بهتر دانستن آن از مشابه هاي غربي را نداشت.  - تا پيش از اين ستارگان سپهر فرهنگ ملي، مفهوم و معناي  فرهنگي و روشنفكرانه ايران، مذهب تشيع، فرهنگ ايراني و هويت ملي، هيچ حصر و مشخصه اي براي عرضه به جهان معاصر نداشت.  - تا پيش از اين رادمردان دفتر و خرد، يا فرهنگ اسلامي  به دست روشنفكران خودباخته ضداسلام تحقير مي شد، يا فرهنگ ملي ايران به وسيله دينداران كم خرد و قشري مورد توهين و تحقير قرار مي گرفت و يا هر دو به واسطه  غربزدگان و از خود بيگانگان فرنگي ماب در هم شكسته و منحط معرفي مي شد و يا ديگراني از متغافلان نسبت به جهان  معاصر، مدعي انحطاط فرنگ و فرهنگي و نفي همه ابعاد آن  مي شدند. قزويني آموخت كه فرهنگ ايراني يك كل يك پارچه  است. گذشته اي پرفروغ پيش از اسلام دارد، ماهيتي درخشان  در دوره اسلامي و نيازي شديد به ارزشها و جنبه هاي مثبت  فرهنگ مدرن. نه افراط و نه تفريط، هيچيك دواي اين درد نيست. او همچنان كه از نثرش مي تراويد، روش و نظم فرنگي  را به خدمت ميراث ديني و فرهنگ ملي ايران درآورده و با عشق و ايمان به ديانت و خداوند به سوي آينده مي رفت و همگان را همراه با خود به اين عرصه آفتابي و روشن پيش  مي راند. بر وجود روشنگر و روان روشن ترش درود. هزاران  درود. 
