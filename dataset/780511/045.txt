 گروه شهرستانها: استاندار همدان بااشاره به جريانات اخير موجود در كشور و نيز نقطه نظرات موجود در رسانه هاي  خارجي در خصوص وضعيت جاري دولت ايران و ابهامات موجود درباره ادامه توسعه سياسي از سوي رئيس جمهوري گفت: سخنان  اخير آقاي خاتمي باب تحليلي جديد را در موضوعات و مسائل  كشور گشود.  به گزارش خبرنگار همشهري دكتر جابريان افزود: سخنان  رئيس جمهوري در شهر همدان در واقع بيانگر تعهد رئيس جمهوري به ادامه برنامه هاي كاريشان، نفي هرگونه  خشونت و تقويت وحدت و انسجام بين مسئولان نظام بود كه  بازتاب گسترده اي در رسانه هاي خارجي داشت.  وي با اشاره به جريانات سياسي اخير در كشور و برداشت هاي  متفاوت مسئولان و مردم از اين جريانات گفت: سخنان  رئيس جمهوري در پيروي از دستورات مقام معظم رهبري نقش  بسزايي در انعكاس وجود وحدت و انسجام در بين سران نظام  داشته است.  استاندار همدان سخنان اخير رئيس جمهوري در جمع مردم  همدان را نقطه عطفي در انقلاب دانست و گفت: اين افتخاري  بزرگ براي مردم استان بود كه پس از به وجود آمدن يك جو نامناسب در كشور كه حتي منجر به تكدر خاطر نيروهاي دلسوز انقلاب شده بود، رئيس جمهوري با سخنان پرمحتوا بار ديگر موضع و محورهاي مدنظر در اوائل انقلاب را مرور كردند كه  اين مهم منجر به ايجاد روحيه تازه اي در بين نيروهاي  حامي انقلاب شد. 
