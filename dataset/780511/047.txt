   گروه شهرستانها: رئيس سازمان حفاظت محيط زيست كشور در جلسه شوراي اداري استان اردبيل با اظهار اين كه در اقتصاد كلان كشور هنوز براي مسائل زيست محيطي شاخصي  تعيين نكرده ايم، توجه به محيط زيست در معادلات اقتصادي  كشور را ضروري خواند.  به گزارش خبرنگار همشهري در اردبيل دكتر ابتكار همچنين  استفاده بي رويه از منابع طبيعي كشور را ناشي از رايگان  فرض كردن اين منابع و مواهب الهي دانست و خاطرنشان كرد:  در فعاليتهاي اقتصادي كشور نبايد تنها منافع ظاهري،  همچون رونق اقتصادي و افزايش اشتغال مورد توجه قرار گيرد،  بلكه بايد ميزان ضرر و زيان ناشي از تخريب محيط زيست كه  با اجراي طرحها به وجود مي آيدبه منظور دستيابي به توسعه  پايدار مورد بررسي قرار گيرد و مشخص شود كه آيا اين  فعاليتها توجيه اقتصادي دارد يا خير.  وي محل طرح مسائل زيست محيطي را كانون هاي تصميم گيري  كشور دانست و اظهار داشت: در جهان امروزي تفكري كه محل  طرح مسائل محيط زيست را در انتهاي خط و در زمان برخورد با بحرانهاي زيست محيطي مي داند، منسوخ شده است.  وي توسعه پايدار را به مفهوم بهره برداري از منابع براي  بهبود كيفيت زندگي جوامع دانست به گونه اي كه اين منابع  براي نسل هاي آتي نيز قابل استفاده باشد.  وي توسعه در كشور را ناپايدار توصيف كرد و افزود: به  عنوان مثال با وجود توسعه يافتگي كشور از لحاظ تامين آب آشاميدني، مديريت فاضلابها و پسابها مورد كم توجهي قرار گرفته و امروز با مشكل آلودگي آبهاي زيرزميني رو به رو هستيم.  دكتر ابتكار سياست تمركززدايي دولت و توجه بيشتر آن به  مسائل محيط زيستي در برنامه سوم توسعه را گامي مهم در جهت بهبود شرايط زيست محيطي كشور خواند و با اشاره بر لزوم گسترش مشاركتهاي مردمي در حفظ محيط زيست، اظهار اميدواري كرد كه با ارائه آموزشهاي لازم از سوي اين  سازمان، شوراهاي اسلامي شهر و روستا به عنوان بازوهاي  سازمان در جهت حفظ محيط زيست مناطق خود عمل كنند.  رئيس سازمان حفاظت محيط زيست همچنين با بيان اين كه در 25 سال گذشته حدود يك سوم از جنگلهاي كل كشور يا از بين  رفته و يا بحران جدي زيست محيطي روبه رو شده است، روند تخريب جنگلهاي كشور را نگران كننده دانست و افزود:  براساس مصوبه شوراي عالي حفاظت محيط زيست كشور، به منظور حفظ و نگهداري جنگلها حدود 10 درصد از جنگلهاي كل كشور شامل يك ميليون هكتار به مناطق حفاظت شده كشور افزوده  مي شود.  به گفته وي اين سازمان در سراسر كشور در حال بررسي و شناسايي مناطق جنگلي غني از لحاظ تنوع جانوري و گياهي  است كه تحت عنوان مناطق جديد حفاظت شده اعلام مي شود.  وي تغيير نگرش عمومي در جامعه نسبت به جنگلهاي طبيعي و اولويت يافتن اصل نگهداري به جاي بهره برداري از آنها را براي حفظ جنگلهاي طبيعي ضروري خواند و تاكيد كرد: بايد برداشت چوب و فعاليتهاي اقتصادي مربوط به صنعت چوب كشور تنها متكي به جنگلهاي صنعتي باشد.  دكتر ابتكار تشكيل كميته اجرايي جلوگيري از آلودگي هوا در شهرهاي بزرگ را با هدف ايجاد هماهنگي بين دستگاههاي  مختلف جهت حل معضل آلودگي و ترافيك و تعيين استانداردهاي  زيست محيطي براي صنايع خودروسازي داخلي و خودروهاي  وارداتي از مهمترين برنامه هاي اين سازمان اعلام كرد.  وي با اشاره به افزايش روزافزون تشكلهاي مردمي طرفدار محيط زيست شامل گروههاي سبز، بالا بردن آگاهيهاي عمومي و جلب مشاركت مردمي در حفظ محيط زيست كشور را حائز اهميت  برشمرد. 
