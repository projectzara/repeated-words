 گروه شهرستانها: شهرستان كرج در سالهاي آينده با كمبود منابع آب آشاميدني روبه رو خواهد شد.  به گزارش خبرنگار همشهري از كرج، مديرعامل آبفاي غرب استان در اين زمينه گفت: باتوجه به كاهش بارندگي، مهاجر پذيري و رشد جمعيت، توسعه شهري و افزايش ساخت و سازها در اطراف كرج و همچنين استفاده بي رويه از سفره هاي  زيرزميني، منابع آبي منطقه افت كرده است.  مهندس حقيقي با اشاره به سهم كرج از آبهاي سطحي افزود:  سهميه شهرستان كرج از آبهاي سطحي از جمله رودخانه كرج  بسيار ناچيز است و به فرض اين كه نرخ رشد جمعيت كرج در حد فعلي ثابت بماند، بازهم در سال 1400 با 70 ميليون متر مكعب كمبود آب مواجه خواهد بود.  وي با اشاره به مشكلات آبرساني به مناطق مرتفع از اين  شهرستان به ويژه شهركهايي كه تحت پوشش آبرسانيهاي خصوصي  هستند، تاكيد كرد: بايد در نحوه مصرف آب در گستره شهري و توسعه فضاي سبز بازنگري شود و مهمترين اقدام در اين  زمينه جدا كردن آب آشاميدني از آب مصرفي و غيرآشاميدني  است. 
