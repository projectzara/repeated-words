 گروه شهرستانها: استاندار قم گفت: حمله به كوي دانشگاه  تهران و ضرب و شتم دانشجويان يك توطئه بود.  به گزارش خبرنگار همشهري از قم، وي افزود: دين اسلام كه  اجازه تفتيش شبانه خانه هاي مجرمان را نمي دهد چگونه اين  عمل را مي پذيرد كه دانشجويان در شب و هنگام خواب مورد ضرب و شتم قرار گيرند؟ قربانعلي سعادت در جمع اهالي شهرك  ولي عصر قم همچنين گفت: حمله به كوي دانشگاه تهران  اشتباهي بود كه سبب ايجاد حوادث بعدي شد و قلب مردم و رهبر معظم انقلاب را جريحه دار كرد.  وي با اشاره به تصميم جدي مسئولان براي پيگيري واقعه و جستجوي عوامل اين توطئه گفت: پيگيري مساله به اين جهت  ضرورت دارد كه تاكنون سابقه نداشته است دانشجويان اين  چنين مورد تعرض قرار گيرند.  استاندار قم با اشاره به اين كه كشور ما در وضعيتي است  كه دشمنان از توطئه عليه آن فروگذار نمي كنند، بر لزوم  هوشياري مردم و مسئولين در برابر دسايس دشمنان داخلي و خارجي تاكيد كرد. 
