   گروه شهرستانها: نوسازي و زيباسازي امامزادگان شاهزاده  عبدالله و آمنه خاتون(ع)اراك از فرزندان امام موسي  كاظم(ع)توسط اداره كل اوقاف و امور خيريه استان مركزي  آغاز شد.  به گزارش خبرنگارهمشهري اين بناي متبركه در مركز شهر اراك و در خيابان شهيد بهشتي واقع شده است كه متاسفانه  تا دوماه قبل از سوي هيچ ارگان و نهادي براي تعمير و بازسازي آن اقدامي صورت نگرفته بود كه به تازگي اداره كل  اوقاف و امور خيريه استان مركزي با تشكيل هيات امنا اقدام به بازسازي و زيباسازي اين مكان مقدس كرده است.  علي قرباني رئيس هيات امناي امامزادگان شاهزاده عبدالله  و آمنه خاتون(ع)گفت: از زمان تشكيل هيات امنا تاكنون  براي بازسازي و زيباسازي اين مكان بيش از 30 ميليون ريال  هزينه شده، ضريح امامزاده نيز تعويض و ضريح جديد به محل  امامزاده منتقل و نصب شده است.  وي افزود: زيباسازي اين مكان با استقبال مردم روبه رو شده به طوري كه زائرين اين مكان مقدس نسبت به گذشته  چندين برابر شده و كمكهاي مالي و معنوي شهروندان براي  ادامه كار نيز افزايش يافته است.  قرباني گفت: براي اين مكان طرح جامعي در نظر گرفته شده  كه اجراي آن بيش از 300 ميليون تومان هزينه در بردارد،  در طرح جامع گسترش اطراف حرم، ساخت گنبد و گلدسته و بارگاه جديد پيش بيني شده است.  وي افزود: سنگ نوشته اي با قدمت 250 سال در جلوي در حرم  وجود دارد كه در آن نوشته شده: "به سال 1255 هجري قمري  شخصي به نام يعقوب ابن ابراهيم انجداني مشهور به اجودان  باشي باغ زيبا و بزرگي را به مساحت حدود 5000 متر مربع  در كنار امامزاده وقف اين مكان مقدس نموده است "كه  متاسفانه قسمتي ازآن را خادمين قبلي اقدام به واگذاري  كرده اند و بخشي را مدرسه جنب امامزاده متصرف شده است.  قدمت سرداب اين امامزاده را به بيش از 700 سال پيش نسبت  مي دهند ولي قدمت ساختمان گنبد آن را مربوط به عهد صفويه  مي دانند. 
