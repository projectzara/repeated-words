 گروه شهرستانها: خدمات عمومي شهرداري مشهد، به منظور تامين رفاه و آسايش شهروندان و رفع مشكلات آنان گسترش  مي يابد.  به گزارش خبرنگار همشهري در مشهد، شهردار مشهد گفت:  استفاده درست از امكانات، بهبود و ارتقاي كيفيت ارائه  خدمات شهري، گسترش فضاي سبز و زيباسازي محيط شهري با استفاده از روشهاي ماندگار و جلب رضايت شهروندان به  عنوان صاحبان اصلي سرمايه هاي شهرداري بايد در سرلوحه  امور قرار گيرد.  نوروزي به تهيه طرح جامع گردشگري مشهد اشاره كرده و با تاكيد بر طرح ساماندهي مناطق حاشيه اي شهر، تغيير محل  دفن زباله و برخورد قانوني با تخلفات ساختماني گفت:  شهرداري علاوه بر ارائه اطلاعات دقيق از طرحها،  برنامه ها و مشكلات شهرداري به شهروندان بايد با حمايت  از سرمايه گذاري مردم، زمينه گسترش فضاهاي فرهنگي و ورزشي شهر را فراهم كند.  همچنين عربي، معاون خدمات شهري شهرداري مشهد، بهبود شرايط زيست محيطي شهروندان را مورد تاكيد قرار داد و از اجراي طرحهاي متعدد خدماتي و رفاهي در مناطق مختلف شهر مشهد خبر داد و گفت: آغاز مطالعات تهيه طرح جامع فضاي  سبز و پايدار شهر مشهد براساس شرايط اقليمي و استانداردهاي شهري، افزايش نصب ظروف تفكيك زباله و ايجاد نمايشگاه دائمي خودرو و بازار روز موتوسيكلت، و ايجاد ميادين ميوه و تره بار از طرحها و برنامه هاي  شهرداري هاي نواحي مختلف مشهد است. 
