 گروه شهرستانها: مديرعامل آبفاي غرب استان تهران گفت:  آب آشاميدني محمدشهر به دليل وجود لايه هاي شور و بافت  خاص زمين، كيفيت مناسبي ندارد و براي حل اين مشكل با همكاري امور آب منطقه اي كرج چاههاي جديد در محلهاي  مناسب حفر خواهد شد.  به گزارش خبرنگار همشهري در كرج مهندس حقيقي افزود: در مشكين دشت وضعيت آب آشاميدني مناسب، اما كميت آن پايين  است و اين مهم توام با رشد بالاي مهاجرپذيري و ساخت و سازهاي بسيار ايجاب مي كند كه مسئولان اين شهرها نسبت به  فراهم كردن امكانات مناسب حساسيت بيشتري داشته باشند.  وي خاطر نشان ساخت: در اين راستا عملكرد شوراي شهر در تبيين مشكلات براي مردم و ارائه حمايتهاي لازم موءثر بوده  و تقاضاي ما اين است كه اعضاي شورا بر ساخت و سازهاي  جديد نظارت كنند و ترتيبي داده شود كه اين امر با هماهنگي شركت صورت پذيرد.  مديرعامل آبفاي غرب استان تهران همچنين از آغاز مطالعات  اوليه طرح تامين آب شهر ملارد خبر داد و با اشاره به  روند سريع گسترش حوزه هاي شهري و افزايش جمعيت منطقه  اظهار داشت: سرآسياب، ملارد، شهرك انديشه و مارليك در آينده مجموعه بزرگي را تشكيل مي دهند كه در مجاورت شهر كرج و شهريار قرار گرفته اند و با داشتن زمينه گسترش  بيشتر نيازمند تخصيص امكانات بسيار خواهند بود.  وي گفت: امكانات موجود شهرستان پاسخگوي آينده نخواهد بود و تغييرات به سرعت در زمينه توسعه جغرافيايي انجام  مي گيرد و شهر علاوه بر سطح، در ارتفاعات نيز گسترش  مي يابد.  وي همچنين افزود: رشد بي رويه جمعيت در اين مناطق و كاهش  بارشهاي جوي در بلندمدت بر ذخاير زيرزميني آب اثر منفي  خواهد گذاشت. 
