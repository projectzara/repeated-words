 گروه شهرستانها: سي امين كنفرانس رياضي كشور ديروز با سخنان وزير فرهنگ و آموزش عالي در دانشگاه محقق اردبيلي  شهر اردبيل آغاز به كار كرد. اين كنفرانس كه از سوي  انجمن رياضي ايران و دانشگاه محقق اردبيلي برپا شده است  تا 13 مرداد ماه جاري ادامه خواهد داشت.  به گزارش خبرنگار همشهري در اردبيل وزير فرهنگ و آموزش  عالي و رئيس ستاد ملي سال جهاني رياضي در سخنان خود اهميت و نقش دانش رياضي را در تاريخ علم و روند توسعه  علوم و حتي سير تحولات علمي و فن آوري و توسعه همه جانبه  جوامع بسيار مهم دانست و افزود: تاريخ، رياضيات، تاريخ  علوم و اساسا" تاريخ پيشرفتهاي بشري، سرشار از مصاديق،  استدلالها و براهيني است كه با صراحت و روشني نقش  رياضيات را در علوم پايه و نقش علوم پايه را در پيشرفت  علوم و فن آوري و توسعه همه جانبه و متوازن كشورها نشان  مي دهد.  دكتر معين وجود استعدادهاي درخشان رياضي در كشور،  كم هزينه تر بودن و پربازده بودن سرمايه گذاري در اين  بخش و امكان مشاركت ملي و افزايش سهم علمي در مناسبات  جهاني را از مزيتهاي گسترش تحقيق در اين بخش دانست.  وي با اشاره به ارتباط ميان فرهنگها و تمدنهاي جهاني  بويژه با توجه به طرح نظريه گفتگوي تمدنها و اختصاص سال  2001 به اين مقوله، رياضي را ابزار كارآمدي براي ورود عملي و قدرتمندانه كشور به صحنه هاي بين المللي و جهاني  برشمرد. وي با بيان اين كه امروز بيش از هر زمان ديگري به  درك، عزم و اقدام ملي براي تعريف نقش ها و كاركرد دانش  دانشگاهها نياز داريم، دانشگاه را به عنوان مبدا تحولات  و نقطه اساسي يك جامعه و محور توسعه كشور توصيف و تاكيد كرد: دانشگاهها نبايد به مانند كوتاهترين ديوار، ابزار دست و قرباني محافل فتنه گر و كشمكش هاي سياسي شوند.  وي با اظهار تاسف از كم توجهي به بخش تحقيقات علمي در كشور تصريح كرد: به رغم منابع و استعدادهاي عظيم انساني  و خدادادي در كشور، سرمايه گذاري و ارزش گذاري لازم در بخش تحقيقات علمي و پرورش استعدادها صورت نگرفته و تخصيص  كمتر از 3/0 درصد از توليد ناخالص ملي به امر تحقيقات  كشور با هيچ مبنا و اصول قابل قبول نيست.  دكتر معين دانشگاه و نهادهاي آموزشي و پژوهشي كشور را به عنوان محور تحولات جامعه و داراي نقشهاي جديد و چندگانه آموزشي، پژوهشي، فرهنگي، اجتماعي و اقتصادي  دانست و خاطرنشان كرد: بايد اين نقشهاي دانشگاه از سوي  جامعه به رسميت شناخته شوند و مقدمات و لوازم و هزينه هاي اين شناخت را متقبل شويم يعني به دانشگاهي و دانشجو به عنوان يك سرمايه ملي، به دانش و دانش اندوزي  به عنوان يك حق عمومي و به مكان علمي به عنوان يك مكان  مقدس و صاحب حرمت بنگريم.  وزير فرهنگ و آموزش عالي تاكيد كرد: بايد با نگاهي تازه  و جدي به نهاد دانشگاه و قشر پاك، كم ادعا و مظلوم  دانشگاهي و دانشجو در عرصه هاي فرهنگي، سياسي و اجرايي  بنگريم، نگاهي كه اين نهاد و اين قشر را سرمايه و صاحب فضل بداند نه گناهكار و بدهكار و متهم و مجرم وي در پايان برگزاري دوره هاي دكترا در 6 دانشگاه كشور و دوره هاي آموزشي و پژوهشي در سطح عالي، وجود انجمن هاي  علمي برجسته در سطح كشور را نشانگر ظرفيت بالاي علمي  كشور دانست. 
