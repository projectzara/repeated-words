 گروه شهرستانها: شوراي اسلامي شهر سنندج، از نشريه  يالثارات به دليل توهين به اعضاي اين شورا، به هيات  نظارت بر مطبوعات دادگاه مطبوعات شكايت كرد.  نشريه يالثارات ارگان گروه موسوم به انصار حزبالله در شماره 60 مردادماه خود با انتشار مطالبي تحت عنوان "نفوذ عناصر رژيم پهلوي در شوراي اسلامي شهر سنندج "، ادعا كرده  كه اكثريت شوراي شهر سنندج را عناصري از وابستگان رژيم  پهلوي تشكيل مي دهد و خواستار برخورد دستگاههاي مسئول با اعضاي شوراي اسلامي شهر سنندج شده است. اين شورا در شكايت خود مطالب منتشره در اين زمينه را مصداق هتك حرمت  اشخاص و نمايندگان منتخب مردم در شورا دانسته و از دادگاه مطبوعات خواسته است عاملان انتشار اين مطلب توهين آميز را تعقيب و به مجازات برساند.  كوتاه از سراسر كشور برگزاري همايش سراسري نجوم در زنجان  زنجان- خبرنگار همشهري: نخستين همايش سراسري نجوم "كسوف  78" روزهاي دهم و يازدهم مرداد ماه جاري در زنجان برگزار مي شود. همايش نجوم در دو بخش دانش آموزي و دانشجويي با ارائه مقالات علمي، سخنراني اساتيد و منجمين، ميزگردهاي  علمي، پخش فيلمهاي علمي و معرفي نرم افزارها و امكانات  جديد رايانه اي در زمينه نجوم برگزار مي شود. دبير همايش  هدف از برگزاري اين گردهمايي را معرفي نجوم به عنوان يكي  از مهمترين شاخه هاي علوم بين دانش آموزان و دانشجويان،  ارتقاء سطح علمي دانش آموزان و دانشجويان و آگاهي عموم  مردم در مورد نجوم و كسوف، ترغيب دانش آموزان و دانشجويان براي انجام فعاليتهاي علمي و تحقيقاتي عنوان  كرد.  بهره برداري از 8 طرح عمراني در شهر اصفهان  اصفهان- خبرنگار همشهري 8 طرح عمراني شهري با هزينه 6 ميليارد ريال در اصفهان به بهره برداري رسيد. اين طرحها كه توسط شهرداري اصفهان اجرا شده شامل دو سالن مطالعه در پارك هاي جابر انصاري و ملك شهر، طرح فضاي سبز ورودي شهر اصفهان از تهران، احداث خيابان، ميدان، يك پل هوائي،  كانال آبهاي سطحي و عمليات تكميلي يك خيابان است.  شهردار اصفهان در مراسم بهره برداري از اين طرحها گفت:  شهرداري از سالهاي گذشته در جريان تدوين و اجراي  برنامه هاي عمراني و اصلاحي خود و همچنين توسعه همه  جانبه و پايدار شهر، محروميت زدائي از مناطق حاشيه اي و محروم شهر اصفهان را در اولويت برنامه هاي خود قرار داده  است.  كنفرانس بين المللي رياضي در اردبيل  اردبيل- خبرنگار همشهري: با تلاش انجمن رياضي كشور و با هدف آگاهي رياضيدانان كشور از آخرين دستاوردهاي علم  رياضي و بالا بردن سطح علمي آنان، سي امين كنفرانس  بين المللي رياضي كشور روزهاي 10 تا 13 مرداد ماه جاري  در دانشگاه محقق اردبيلي شهر اردبيل برگزار مي شود.  رئيس اين كنفرانس در جمع خبرنگاران استان اردبيل اعلام  كرد: در اين كنفرانس كه 800 تن از انديشمندان علم رياضي  از كشور و همچنين كشورهاي آذربايجان، تركمنستان، آمريكا،  هند، پاكستان و ارمنستان شركت خواهند كرد، 190 مقاله از 320 مقاله ارسالي به دبيرخانه اين كنفرانس ارائه مي شود.  مسابقات سراسري امداد و كمك هاي اوليه در همدان  همدان- خبرنگار همشهري: دومين دوره مسابقه ها سراسري  امداد و كمك هاي اوليه دانش آموزي از 17 تا 21 مرداد ماه  جاري در همدان برگزار مي شود.  معاون پژوهشي اداره كل آموزش و پرورش استان همدان هدف  از برگزاري اين دوره از مسابقه هارا آماده كردن  دانش آموزان براي مقابله با بحرانها و حوادث طبيعي و غيرطبيعي و توسعه طرح خود امدادي عنوان كرد و گفت: در اين مسابقه ها 300 دانش آموز دختر از سراسر كشور شركت  خواهند داشت.  استعفاي يكي از اعضاي شوراي اسلامي شهر كاشان  كاشان- خبرنگار همشهري: يكي از اعضاي اصلي شوراي اسلامي  شهر كاشان از سمت خود استعفا كرد. عباس زراعت دليل  استعفاي خود را آماده شدن براي شركت در انتخابات دوره  ششم مجلس شوراي اسلامي عنوان كرده است. با استعفاي وي  علي رسول زاده يكي از اعضاي علي البدل جايگزين وي در اين  شورا خواهد شد.  جريمه دو شكارچي متخلف در سمنان  سمنان- خبرنگار همشهري: به گزارش روابط عمومي اداره كل  حفاظت از محيط زيست استان سمنان، دو شكارچي متخلف كه به  شكار غيرمجاز پرداخته بودند، بابت ضرر و زيان وارده به  چرخه حيات وحش استان سمنان به يك ميليون و 600 هزار ريال  جريمه محكوم شدند. 
