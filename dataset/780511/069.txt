 گروه سياسي: آقاي ناطق نوري رئيس مجلس شوراي اسلامي روز گذشته در نخستين جلسه مجلس شوراي اسلامي پس از تعطيلات  تابستاني خواستار بررسي و تحقيق در مورد حوادث اخير توسط مجلس شوراي اسلامي شد.  به گزارش خبرنگار همشهري وي كه در مورد مسائل اخير كوي  دانشگاه تهران سخن مي گفت اضافه كرد: مجلس براساس رسالت  نظارتي كه دارد مي تواند مسئوليت خود را اعمال كند و وارد ميدان شود.  وي گفت: كميته دولت كار خود را انجام مي دهد مجلس هم به  وظيفه خود عمل كند زيرا اگر با متخلف برخورد قاطع نشود آسيبپذيرتر خواهيم شد.  آقاي ناطق نوري قتل هاي زنجيره اي و حوادث كوي دانشگاه  را مرتبط با هم دانست و گفت: هم قتل هاي مشكوك و هم  حادثه كوي دانشگاه بايد ريشه يابي شود.  وي اضافه كرد: بحث حمله به كوي و عواملي كه دستور آن را دادند بايد ريشه يابي شود اما حوادث قبل از حمله نظير تحصن و به خيابان آمدن نيز بايد بررسي و مشخص شود كه  ريشه قصه چيست؟ شعارها را چه كساني تنظيم كردند؟ و توهين  به مقدسات از كجا آغاز شد؟ رئيس مجلس از كميته تحقيق رياست جمهوري خواست تا بدون  رودربايستي به دقت جوانب كار را بررسي و گزارش جامع و كامل آن را به مردم ارائه دهند و با متخلفين از هر گروه  و جناح نيز به شدت برخورد شود.  آقاي ناطق نوري مسئله قتل ها و حمله به كوي دانشگاه را جداي از يكديگر ندانست و گفت: بايد آشوبهاي بعد از حمله  به كوي و تا قبل از چهارشنبه 23 تيرماه نيز دقيقا" مورد رسيدگي قرار گيرد.  وي گفت: توطئه ها و آشوبها به صورت زود هنگام انجام شد ولي نيروهاي اطلاعات، بسيج و نيروهاي انتظامي به موقع  حاضر شدند و آشوب را سركوب كردند اما نبايد آن را پايان  يافته تلقي كنيم.  رئيس مجلس شوراي اسلامي در آغاز سخنان خود از بيانات  اخير رهبري و حضور پرشكوه مردم در راهپيمايي روز چهارشنبه تشكر و قدرداني كرد و گفت: حضور مردم در صحنه  نشانگر آن است كه پايگاه اسلام، مذهب، انقلاب، امام و رهبري در جامعه ايراني همچنان محكم، مستحكم و قوي مانند روزهاي اول انقلاب است و عليرغم تبليغات مسموم صهيونيزم  و استكبار جهاني در مورد كاهش گرايشات ديني در كشور مي بينيم كه اصول و اركان نظام اسلامي چگونه پايگاه خود را حفظ كرده است. اما حفظ اين پايگاه مشروط به حفظ ايمان،  وحدت كلمه نيروهاي خودي و هوشياري است.  آقاي ناطق نوري گفت: وحدت در اصول و اركان و سران نظام  وجود دارد و بايد اين روحيه در بدنه گروهها و جناح ها نيز تقويت شود. 
