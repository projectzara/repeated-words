 گروه سياسي: چند تن از نمايندگان مجلس شوراي اسلامي روز گذشته در سخنراني هاي پيش از دستور خود ضمن محكوم كردن  حوادث كوي دانشگاه تهران خواستار رفع توقيف از روزنامه  سلام شدند.  به گزارش خبرنگار همشهري علي آل كاظمي نماينده سلسله و دلفان تصويب طرح اصلاح قانون مطبوعات در مجلس را از جمله  عوامل برهم زننده آرامش مردم در كشور عنوان كرد و گفت:  مجلس شوراي اسلامي كه در راس همه امور است و بايد هميشه  منادي اتحاد و وفاق ملي و عزت و اقتدار امت اسلامي باشد با نهايت تاسف يكبار ديگر به نزاع و تخاصمي دامن زد كه  خواسته يا ناخواسته آرامش اين ملت شريف را برهم زد.  وي افزود: من اميدوارم رياست محترم مجلس همانطور كه در روز بررسي كليات طرح تغيير قانون مطبوعات وعده كرد،  نگراني اصحاب قلم و مطبوعات و فرهنگيان و دانشگاهيان و افكار عمومي جامعه را برطرف سازد.  فاطمه كروبي نماينده تهران نيز با اعتراض نسبت به توقيف  روزنامه سلام گفت: توقيف روزنامه سلام و به محاكمه  كشاندن انديشمندي دردمند و مجاهدي عزيز كه سوابق درخشان  او بر همگان روشن است زيان بزرگي بود كه بر پيكر انقلاب نشست روزنامه سلام با مديريت آقاي موسوي خوئيني ها بر سكوي انقلاب ايستاد و مسئولين را نصيحت مشفقانه مي نمود و با فرهنگ تملق و مداهنه مبارزه مي كرد و از آزاديهاي  مشروع در قانون اساسي و آرمانهاي امام دفاع مي كرد. سلام  با افشاگري و تنوير افكار و دفاع از ولايت فقيه بخصوص  قبل از خرداد 76 بزرگترين خدمت مطبوعاتي را به كشور و نظام جمهوري اسلامي نمود. من مدعي نيستم كه روزنامه  اسلام از هر نقصي مبراست اما با نحوه برخورد غيرقانوني  با آن معترضم.  فاطمه كروبي در بخش ديگري از سخنان خود در مورد حوادث  دانشگاه گفت: تفكر و ترويج خشونت و سركوب يكي از مهمترين  معضلاتي است كه امروزه نظام اسلامي با آن مواجه است.  نگاهي به آيات قرآني نشان مي دهد كه خشونت با روح لطيف و رحيم اسلام در تعارض است.  ذبيح الله صفايي نماينده اسدآباد نيز حادثه تلخ و تاسف بار و فاجعه آميز كوي دانشگاه تهران را بشدت محكوم  كرد و گفت: بايستي از دانشجويان عزيزي كه مورد ضرب و شتم  قرار گرفتند دلجويي لازم بعمل آيد و به خواستهاي بحق  آنان توجه لازم معطوف و انتظار دارم كميته تحقيق رياست  محترم جمهوري عوامل اين حادثه را شناسايي و به مجازات  برسانند.  وي در مورد توقيف روزنامه سلام گفت: اميدوارم در شرايط جديد كشور و با توجه به فضاي وحدت بخش كه پس از بيانات  مهم رهبري معظم بوجود آمده است، روزنامه سلام رفع توقيف  شود.  الياس حضرتي نماينده رشت نيز در سخنان پيش از دستور خود با تاكيد بر لزوم حفظ وحدت نيروها در كشور گفت: يكي از زمينه هاي ايجاد وحدت پرهيز از اقدامات و كارهايي است كه  به اعتماد مردم به نظام ضربه وارد مي كند زيرا اين  اعتماد اصلي ترين پشتوانه و سرمايه نظام است.  وي ضمن انتقاد از كشدارشدن پرونده قتل ها گفت: آيا بايد يك موضوع با اين اهميت يكسال طول بكشد و هنوز به نتيجه  نرسد؟ موضوع حمله به كوي دانشگاه با حيثيت و شخصيت كل  مردم سر و كار داشت حادثه اي كه طبيعي بود دانشجويان در مقابل آن واكنش نشان دهند.  نماينده مردم رشت در ادامه سخنان خود با اشاره به تعطيلي  روزنامه سلام و محاكمه صاحب امتياز و مدير مسئول آن گفت:  بستن روزنامه سلام موضوع كوچكي نيست كه مردم بي تفاوت از كنار آن رد شوند.  حضرتي اضافه كرد: اصل برخورد با روزنامه ها و ايجاد ناامني براي اصحاب جرايد و صاحبان انديشه اگر بدون دليل  و توجيه هم باشد ضربات شديد و كوبنده اي به افكار عمومي  است كه به آساني جبران نمي شود.  وي با انتقاد از عملكرد صدا و سيماي جمهوري اسلامي گفت:  سكوت صدا و سيما در روزهاي اوليه بحران دانشگاه در حالي  كه مردم براي شنيدن اخبار دانشگاه حساس بودند آنچنان  ضربه اي به اعتماد مردم وارد كرد كه باعث شد آنان به  گوش دادن به راديوهاي بيگانه روي آورند.  نماينده رشت با اشاره به ضرب و شتم شديد دانشجويان در حوادث كوي دانشگاه گفت: دو هفته از ماجراي كوي گذشته ولي  هنوز نتيجه قطعي اعلام نشده است و اين ضربه به اعتماد مردم است.  حضرتي اعلام كرد كه اگر تا هفته آينده گزارش كميته تحقيق  به مردم ارائه نشود وي مجبور خواهد شد در اين مورد از وزيران كشور و اطلاعات سئوال كند.  در راهروهاي مجلس  * نخستين جلسه پس از تعطيلات تابستاني با فعاليت جناح چپ  آغاز شد اغلب نطق هاي قبل از دستور توسط اين نمايندگان  ايراد شد و طرح تحقيق و تفحص پيرامون حوادث كوي دانشگاه  نيز از سوي آنان تهيه و به امضا رسيد. جناح راست نيز اقدام به تهيه طرح تحقيق و تفحص در مورد حوادث اخير كرده  و از نمايندگان جناح چپ خواستند تا در اين زمينه به صورت  هماهنگ عمل كنند.  ظاهرا" جناح چپ پذيرفته كه هماهنگي صورت گيرد.  * مجلس فردا جلسه غيرعلني دارد قرار است در اين جلسه  وزيران كشور و اطلاعات و فرمانده نيروي انتظامي شركت  كنند و ضمن ارائه گزارش از حوادث اخير به پرسش هاي  نمايندگان پاسخ دهند.  * وزارت فرهنگ و آموزش عالي از نمايندگان مجلس براي  بازديد از خوابگاه دانشجويان دعوت كرده است. قرار است  امروز ساعت يازده صبح نمايندگاني كه مايل به اين بازديد هستند ضمن حضور در وزارت علوم و مشاهده فيلم هاي مربوط به حمله به كوي دانشگاه، از خرابيهاي كوي نيز ديدن كنند.  * گفته مي شود قرار است ظرف روزهاي آينده گزارش كميته  منتخب رئيس جمهوري كه مركب ازنمايندگان وزارت كشور،  سپاه، اطلاعات و رئيس جمهوري هستند اعلام شود. در مجلس  شنيده شد كه كميته گزارش خود را به شوراي عالي امنيت ملي  ارائه كرده و قرار بود ديروز اين گزارش منتشر شود ولي  مشخص نيست چرا اين كار صورت نگرفته است.  * شنيده شد جناح راست قصد داشتند در رابطه با حوادث  تهران از وزير كشور سئوال كنند ولي به دليل سخنان مقام  معظم رهبري در نماز جمعه از اين كار منصرف شده اند.  * شنيده شد پس از حوادث كوي دانشگاه كميته اي مركب از مسئولين يكي از روزنامه هاي عصر، يكي از نهادهاي رسمي و يكي از سازمانهاي تبليغاتي كشور تشكيل شده بود تا حوادث  و آشوبهاي تهران را پوشش خبري و تبليغاتي دهند، نام اين  كميته" كميته بحران "بود.  * گفته مي شود كميته اي با نام كميته تفاهم براي نزديك  كردن جناح هاي سياسي تشكيل شده است. هدف اين كميته گفتگو با سران گروهها و نشان دادن اسناد و مدارك به آنها براي  اثبات اين نكته است كه جريانهاي خارج از نظام قصد ايجاد تفرقه بين جناحهاي داخلي را دارند.  * شنيده شد آيه الله سيدمحمود هاشمي كه قرار است به جاي  آيت الله يزدي رئيس قوه قضائيه شود به سرحدي زاده  نماينده تهران و رئيس كميسيون كار مجلس پيشنهاد تصدي  رياست كل زندانها را داده است اما سرحدي زاده اين  پيشنهاد را نپذيرفته است. 
