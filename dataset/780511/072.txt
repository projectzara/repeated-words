 گروه ورزشي: رئيس فدراسيون هندبال ايالت زارلند آلمان،  تيم ملي هندبال جمهوري اسلامي ايران را ستود و آن را حريفي جدي براي تيم هاي شركت كننده دررقابت هاي  بين المللي هندبال اين ايالت خواند.  " هانس يوآخيم مولر" در يك بيانيه مطبوعاتي به مناسبت  برگزاري رقابت هاي بين المللي هندبال ايالت زارلند، به  معرفي تيم هاي شركت كننده از جمله تيم ايران كه به اين  رقابت ها دعوت شده است، پرداخت و نوشت: تيم ملي  هندبال ايران دارنده مقام چهارم آسياست.  در اين بيانيه همچنين قيد شده است جام زارلند، محل كسب آمادگي تيم ملي هندبال ايران براي شركت در رقابت هاي  ديگر است.  تيم ملي هندبال جمهوري اسلامي ايران كه براي شركت در اين  مسابقه ها به آلمان دعوت شده است، اولين ديدار خود را برابر تيم "بادل زاگرب" درتاريخ 22 مرداد ماه برگزار مي كند.  مرحله مقدماتي اين مسابقه ها در دو گروه سه تيمي در دو شهر زاربروكن وسنت اينگبرت و ديدارهاي رده بندي و فينال  در تالار 6 هزار نفري شهر" هومبورگ ارباخ "اين ايالت  برگزار خواهد شد.  به گزارش فدراسيون هندبال ايالت زارلند، ديدارهاي  رده بندي و پاياني به خاطر حساسيت و جذابيت خاص خود بطور مستقيم از شبكه سوم كانال سراسري آلمان پخش خواهد شد. 
