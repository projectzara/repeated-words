 گروه ورزشي: سلطان احمد شاه رئيس كنفدراسيون فوتبال آسيا با تكرار خواسته اين قاره تصريح كرد آسيا در جام جهاني  سال 2002، پنج سهميه مي خواهد.  رئيس كنفدراسيون فوتبال آسيا كه يكي از شاهان 9گانه  مالزي است ديروزدر واكنش به دريافت نامه سپ بلاتر رئيس  فدراسيون بين المللي فوتبال فيفا با خبرنگاران سخن  مي گفت، افزود: خواسته ما آسيايي هاروشن و يك ادعاي  به حق است و عليه هيچ كس و سياست هيچ فردي از جمله سپ  بلاتر نيست.  رئيس كنفدراسيون فوتبال آسيا همچنين ابراز اميدواري كرد پيش از نشست مهر ماه اين كنفدراسيون مسئله افزايش سهميه  آسيا به 5 تيم حل و فصل شود.  قرار است نشست فوق العاده كنفدراسيون فوتبال آسيا كه 45 عضو دارد 18مهر ماه امسال در كوالالامپور پايتخت مالزي  مقر دايمي اين كنفدراسيون برگزار و طي آن درباره تحريم  جام جهاني 2002 تصميم گيري نهايي شود.  سلطان احمدشاه گفت: آسيا دوستدار تحريم جام جهاني فوتبال  نيست ولي حق و سهم خود را مي خواهد، ما آسيايي ها 45 كشور هستيم و آمريكاي جنوبي تنها 10 كشور، ما 5/3 ميليارد تماشاگر تلويزيوني بازي هاي جام جهاني فوتبال  نيز داريم كه اين عامل مهمي است و فيفا بايد به اين  مهم توجه كند.  فيفا كه پيشتر تنها 2 سهميه به جز ژاپن و كره جنوبي  ميزبانان جام جهاني به ديگر كشورهاي آسيايي اختصاص داده  بود با اعتراض نخست كنفدراسيون فوتبال آسيا مقرر كرد تيم  سوم آسيا با تيم پانزدهم اروپا ديدار و برنده آن ديدار به جام جهاني راه يابد.  آسيايي ها به اين تصميم فيفا نيز اعتراض كرده و خواهان  يك سهميه كامل هستند. 
