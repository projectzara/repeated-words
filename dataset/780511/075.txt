 گروه ورزشي: فدراسيون فوتبال اعلام كرد: هشت داور از ايران از سوي كنفدراسيون فوتبال آسيا براي قضاوت دو ديدار از رقابتهاي جام قهرماني و جام برندگان جام  باشگاههاي آسيا دعوت شدند.  به گزارش اين فدراسيون، نخستين ديدار، بازي رفت تيم هاي  الجيش سوريه و العين امارات در چارچوب دهمين دوره  رقابتهاي جام برندگان جام باشگاههاي آسياست كه روز چهارشنبه دهم شهريور ماه در دمشق برگزار مي شود.  براي قضاوت اين ديدار داوران كشورمان به اين شرح دعوت  شده اند: داور: احمد ابهران، كمك داور اول: حسين نجاتي،  كمك داور دوم: محمد جواد تقي پور، داور چهارم: فرج ا..  يثربي. مسئول ناظر اين ديدار، احمد كمرالدين از كشور لبنان خواهد بود. ديدار دوم، بازي رفت تيم هاي پاولودار قزاقستان و پاختاكو ازبكستان در چارچوب نوزدهمين دوره  مسابقات جام قهرماني باشگاههاي آسياست.  اين ديدار روز جمعه 12 شهريورماه در قزاقستان برگزار خواهد شد. داوران دعوت شده براي قضاوت اين ديدار به اين  شرح است: داور: حسين عسگري، كمك داور اول: محمدرضا فلاح،  كمك داور دوم: ايرج نظري، داورچهارم: فريدون اصفهانيان  مسئول ناظر اين ديدار، كليچبك برديبكوف از قرقيزستان  خواهد بود. 
