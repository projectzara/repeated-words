   نگاهي به نمايش "بازي استريندبرگ "به كارگرداني حميد سمندريان حميد سمندريان پس از نمايش "دايره گچي قفقازي "نوشته  برتولت برشت اين بار اثري از فردريش دورنمات به نام  " بازي استريندبرگ "را از اواسط تيرماه در تالار چهارسوي  تئاتر شهر بر صحنه آورده است.  دورنمات در سال 1921 در برن سوئيس متولد شد پدر بزرگش  شاعري معروف و بذله گو با گرايشات شديد و تند سياسي و پدرش كشيشي متدين بود كه تاثير ژرف اين دو شخصيت در زندگي او چنان است كه در همه آثار او ردپايي از اين دو كاراكتر را به خوبي شاهد هستيم. وي اين اثر را برمبناي  " رقص مرگ "استريندبرگ مي نويسد، كه به نظر مي رسد اصولا"  تاثير و الگوبرداري مفهومي دورنمات از استريندبرگ در تعدادي از آثار او ديده مي شود و بعضي از صاحبنظران  معتقدند كه او پس از آشنايي با آثار اين نويسنده بود كه  با توجه به اتفاقات جامعه اش نمايشنامه هايي با تفكرات  ابزوردي مي نگارد واين انديشه در" فيزيكدانها" نمود مي يابد. البته با اين تفاوت كه اين نويسنده از بياني  طنزآميز وكمدي بهره مي جويد. اين شكل نگارش از سويي  به خاطر روحيات و نوشته هاي پدربزرگش است و ازطرفي به  نوع نگاه دورنمات از دنيا و شيوه زندگي انسان در عصر جديد بازمي گردد. اين نويسنده معتقد بود كمدي بيان  مناسبي براي جلوه گر ساختن حقايق جاري جامعه است، در دنيايي كه انسان - سفيدپوست - مي كوشد تا خود را بي گناه  نشان دهد و هيچ بشري خود را گناهكار يا مسئول نمي داند.  جهاني كه به زعم دورنمات انسانها مدعي هستند حوادث بدون  آنكه كسي خواسته يا سعي كرده باشد به وقوع مي پيوندد،  زيرا ما فقط فرزندان پدرانمان هستيم و اين از بدشانسي ما است نه از روي انتخاب.  " بازي استريندبرگ "داستان زن و شوهري است كه با همه  نفرتي كه از هم دارند و مشاجرات لفظي كه هر روز انجام  مي دهند در جزيره اي دورافتاده در يك برج دريايي، به  زندگي در كنار هم تن در مي دهند تا اينكه اين شكل زندگي  آنها با آمدن كورت - پسرعموي آليس - به هم مي ريزد و زواياي بسياري از رفتارهاي ادگار و برخورد با همسرش را نمايان مي سازد.  اين نمايشنامه را خالق آن تحت تاثير تجربه هاي ناگوار و تلخ زندگي زناشويي و ازدواج خود نوشته و آن را به صورت  جهنمي مي بيند كه زن يا مرد را به تنهايي مقصر نمي داند.  در اينجا درست تفاوت نگاه او و استريندبرگ هويدا مي شود.  استريندبرگ به خاطر شكنجه هايي كه از نامادري خود ديده  بود و مشكلاتي كه در طي 3 ازدواج براي او به وجود مي آيد،  زن را ديوي خوش خط وخال مي بيند. درحالي كه دورنمات  داوري را به عهده خود تماشاگر مي گذارد و بدون آنكه  خواسته باشد يكي را متهم و ديگري را مقصر معرفي كند،  تصويري پرآشوب از زندگي مي آفريند. او براي تبلور هرچه  بيشتر اين مساله اين همزيستي را به ميدان بوكس(مشت زني) تشبيه مي كند و در قسمت بندي نمايشنامه هر بخش را يك  " راند" مي نامد. ما در نمايش سمندريان نيز در وهله نخست  باطراحي صحنه آن دو جهت القاي فضا به تماشاگر روبه رو مي شويم كه با طنابهاي قرمزي كه دورتا دور محل زندگي اين  زوج را احاطه كرده و حتي به جاي نرده كنار پله ها نيز از همين طناب بهره برده است و موكت گردي كه به شكل تشك در ميانه صحنه قرار دارد، يك رينگ بوكس را كاملا" جلوه گر مي سازد. نكته جالب توجه ديگر در اين طراحي شكل قرارگيري  وسايل صحنه ازقبيل ميز و صندلي، تخت خواب، عكسهاي بزرگ  در گوشه هاي صحنه و... طوري است كه نه تنها فضاي لازم  براي حركت بازيگران را در اختيارشان قرار مي دهد بلكه  استفاده بجا و منطقي از آنها را هم ميسر مي سازد.  عكسهاي تمام قد گوشه هاي صحنه كه با عوض شدن راند مانند تابلوي اعلام نتايج روشن مي شود و تغيير شكل درون هر قسمت را اعلام مي دارد، از همان ابتداي نمايش كه ادگار و آليس در جلوي آنها به شكل غرورآميزي مي ايستند بر جدايي  و نفرت دروني آنها از يكديگر صحه مي گذارد و اين مساله  با قرار گرفتن دو جفت پنجره آبي در كنار هم اما كاملا"  مجزا و با شكلي متضاد كه به وسيله نورهاي موضعي نيز روشن  مي شود، تاكيد نمايش براختلاف نظر و فاصله شخصيتها را موجب مي شود. به عبارت ديگر ما در نمايشنامه با دو انسان  كه در زير يك سقف و رشته اخلاقي ازدواج به يكديگر وصل  شده اند و با هم زندگي مي كنند روبه رو هستيم كه عملا"  با نفرت همديگر راتحمل مي كنند و حتي حضورشان در يك محل  شايد علت عذاب و انتقام از ديگري است كه شكل صندليها نمودي ديگر از اين مساله است. اين 3 صندلي به صورتي  دفرمه و تغييرشكل يافته با حالتي كه از عدم تعادل و تخريب حكايت مي كند طوري چيده شده كه باعث مي شود در موقع نشستن، ادگار و آليس همواره در مقابل - و نه كنار-  هم قرار بگيرند.  مطلب ديگر لباس بازيگران است. آليس كه همواره با لباسي  نظامي در حالي كه شمشير به دست دارد و حتي در موقع خواب يا بيماري حاضر نيست چكمه يا كتش را ازتن درآورد به  تماشاگر اعلان يك جنگ را مي دهد و همواره ذهن او را آماده نگه مي دارد تا در جريان داستان با كشمكش مواجه  باشد و براي برجسته تر شدن اين حس از دعواي مكرر شخصيتها بر سر صفحه گرامافون و علاقه ادگار به موسيقي مهيج كه در اواسط نمايش به اجراي رقص خشن و ديوانه وار او منجر مي شود، استفاده مي كند.  بايد توجه داشت كه اساسا" هر چيزي كه بر روي صحنه و زندگي اين دو كاراكتر وجود دارد دليل و بهانه اي براي  شعله ور شدن آتش جنگ و دعوا است.  رنگ قرمز تختخواب، تلگراف كه وسيله اي براي ارتباط است،  گرامافون كه عاملي براي آرامش، نوشيدني، ميهمان همسايه،  اركستر نظامي و... همه و همه در روابط اين دو معناي  بيرون خود را كاملا" از دست مي دهند و عاملي نفرت انگيز و تشنج آفرين جلوه مي كند.  دورنمات فقر را به عنوان توجيهي براي گناهكاري و زشتكاريهاي بشر به كار مي برد كه در اين اثر نيز بازتاب مي يابد و ما مي بينيم كه در انتهاي كار حتي آليس عشقش  را نسبت به كورت از ياد مي برد و به طمع به دست آوردن  پول او را از دست مي دهد اين مساله انعكاس عيني زندگي  گذشته خود دورنمات است كه در ابتداي نگارش به علت نداشتن  حمايت مالي از طرف پدرش سختيهاي بسياري را متحمل مي شود.  " هيولاهاي موحش بي شمارند.  زمين لرزه هاي هولناك  طغيان كوهها، طوفانهاي دريايي  و نيز جنگها و زره پوشهايي كه كشتزارهاي ما را نابود مي سازند، و قارچ خيره كننده و خورشيدسان بمب اتم  اما هيچكدام ترسناك تر از ديو فقر نيست  چه در فقر اتفاقها راه نمي يابند و نوع بشر در آن نااميد و سرخورده درهم مي پيچد و رديف مي كند روزهاي بد را پشت روزهاي بد. " مهمترين عنصري كه نمايش بر آن تكيه مي كند" بازي "است.  " بازي "نه به عنوان عنصر مقطعي كه در زماني قوت مي گيرد و لحظه اي نيز افول مي كند و شرايط آن را به پيش مي برد،  بلكه به عكس بازي بر تمامي دقايق اثر سايه مي افكند و با قدرت آن را به جلو مي راند. "بازي "شخصيتها كه در اصل  " زندگي "مي كنند فضا را كاملا" حاكم مي سازد و با تغييرهاي دم به دم نقشي را كه خود مي خواهد، بر صحنه  مي زند و حوادث را مي آفريند.  سمندريان از همان شروع اثر با آوردن بازيگران در جلو صحنه نشان مي دهد اين كه اينها بازيگر هستند و براي  ايفاي نقش و بازي در اينجا حضور يافته اند.  و در ادامه در ميان هر بخش يا راند بازيگران به شكلي خاص  قرار مي گيرند و بعد بقيه نمايش امتداد مي يابد. در اين  راه بازيهاي بازيگران است كه مي تواند جامه عمل به همه  گفته ها وعكس العملهاي شخصيتها بدهد.  رضا كيانيان كه از بازيگران باسابقه و تواناي كشور است  در اين نمايش با وجود ميزانسنهاي پرتحرك و سيال كارگردان  در همه دقايق صحنه به تمام گوشه و كنارها سر مي كشد و چنان زيبايي و كنشي به اثر مي بخشد كه بيننده را در طول  نمايش تحت تاثير قرار مي دهد و همواره مي تواند سنگيني  بار اثر را برذهن او حاكم سازد. كيانيان كه نقشي چندگانه  و پيچيده را برعهده دارد چنان در تن كاراكتر مي رود كه  كمتر اثري از كيانيان مي يابيم و با تسلطي كه بر ذهن و روح ادگار مي يابد، همراه با دقايق مختلف اثر به پيش  مي رود و آن را شكل مي دهد. او در اين راه گذشته از بدن  وحركاتش با بيان و صدايي درخور توجه به كلمات قدرت  مي دهد وبه اين وسيله گذشته از ايفاي خوب نقش خودش،  تاثيري مثبت بر بازيگران مقابل مي گذارد وحتي بستري  مناسب مي گسترد تا بازي آنها تبلور يابد.  البته از نقش پردازي زيباي "روستا" و" ساعتچيان "نيز نبايد غافل شد كه از پس نقشهايشان برآمدند و به خوبي  وجوه پرسوناژها را جلوه گر ساختند.  سمندريان در اين نمايش با استفاده از ميزانسنهايي كه  درتمام صحنه جاري است و هر لحظه به شكلي در مي آيد، بهره  مي جويد و به اين وسيله لحظه هاي ناب بسياري بر صحنه  مي آفريند كه ناخودآگاه هر تماشاگري را به ميان قصه  مي كشاند و حتي حس همذات پنداريش را تحريك مي كند. بايد توجه داشت در نمايشي كه داراي 3 شخصيت است كارگردان  همواره بايد مراقب باشد كه برابري در صحنه برقرار شود تا چشم بيننده همچنان كه بازيگران را دنبال مي كند دچار تكرار و دلزدگي نشود وهمراه قصه پيش برود. ما اين مساله  را با حركتهاي زيبا و مينياتوري كه كارگردان براي  نقش پردازان تدارك ديده بود به وضوح مي ديديم كه تماشاگر براي لحظه اي نمي توانست چشم از نمايش بردارد و تصويرسازي طوري انجام شده بود كه چشم وگوش همزمان از نمايش بهره مي برد و با آن كه نمايش تكيه فراواني بر كلام داشت به هيچ وجه به نمايشي صرفا" شنيدني بدل نشد.  در همه گير بودن و جاري شدن نمايش در صحنه، يك نوشته  بايد از رواني كلام و ريتمي مناسب برخوردار باشد تا بتواند به ذهن مخاطب راه يابد و كنش و تاثير لازم را بگذارد. "بازي استريندبرگ "به خاطر ترجمه روان و شعرگونه  متن و ريتم تندي كه سمندريان گزيده بود، از اين خصيصه  سود مي جست.  اصولا" بسياري معتقدند به خاطر بحران هويت كه در ملتها و قومهاي مختلف وجود دارد ترجمه كار درستي نيست و به اثر لطمه مي زند زيرابه درستي نمي تواند تمامي ظرفيتهاي يك  نوشته را نمايان كند يا حداقل تماشاگر نمي تواند با همه  آنها آشنا شود و نمايشنامه در القاء اهدافش ناكام  مي ماند اما ما در" بازي استريندبرگ "به خوبي مي بينيم  كه روستا خيلي خوب از پس اين مشكل برمي آيد و با استفاده  از كلمات وجمله هايي كه براي بيننده آشنا باشد و بيشترين  مفهوم و بار معنايي را به ذهن متبادر كند، تمامي  جنبه هاي يك اثر را به مخاطبش مي نماياند و او را بي آنكه نيازمند فرهنگ لغات باشد يا به خاطر نارسا بودن  كلام فكر او را مغشوش كند، درخدمت مفهوم پيش مي رود.  مي توان گفت "بازي استريندبرگ "نمونه خوبي از يك تئاتر است كه متن خوب به همراه ترجمه ماهرانه، كارگرداني  هوشمند، بازيهاي پرقدرت و طراحي صحنه زيبا و با مفهوم و شناخت و استفاده از تحليل مناسب اثر به بروز همه  ظرفيتهاي نمايش منجر شده است.  مازيار شيباني فر 
