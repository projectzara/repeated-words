 گروه ادب و هنر: مدرسه مطالعات شرقي و آفريقايي دانشگاه  لندن با كمك بنياد ميراث ايران نمايشگاهي از آثار نقاشي  دوره قاجاريه در محل گالري برونئي اين مدرسه برپا كرده است.  آثار به نمايش درآمده در اين نمايشگاه از موزه هاي بزرگ  و معتبري همچون موزه "هرميتاژ" سنت پطرزبورگ(روسيه) موزه" ويكتوريا و آلبرت "درلندن، گالري "بلودره "در وين،  موزه" لوور" در پاريس، موزه "تاريخ "دربرن، انجمن سلطنتي  آسيايي، كتابخانه بريتانيا و موزه هنرهاي معاصر تهران به  امانت گرفته شده است.  علاوه بر موزه ها و گالريهاي عمومي شماري از كلكسيون  داران خصوصي نيزآثار خود را در اختيار برگزاركنندگان  نمايشگاه قرار داده اند كه در ميان آنان علاوه بر شماري  از نامهاي آشناي ايراني، نام پرنس آقاخان و ملكه اليزابت  نيز به چشم مي خورد.  نمايشگاه آثار نقاشي دوره قاجار از 1785 تا 1925 كه  حاوي صد تابلوي رنگ وروغن مربوط به جنبه هاي مختلف حيات  دربار قاجار در طول دوره نسبتا" طولاني سلطنت اين خاندان  است، قبل از لندن در نيويورك و لوس آنجلس به نمايش  گذاشته شده است.  دو تابلو از جالبترين تابلوهايي كه در اين نمايشگاه در معرض ديدقرار داده شده، مربوط به صحنه نبرد عباس ميرزا،  رشيدترين رجل خاندان قاجار با روس هاست كه اطلاعات زيادي  را در خصوص نحوه مقابله دو لشكر و شيوه عمل فرماندهان آن  دو و جنگ افزار طرفين و ديگر جزييات مربوط به ميدان نبرد را به بيننده ارائه مي دهد.  در كنار اين نمايشگاه كه تا روز دهم مهرماه ادامه خواهد يافت، كنفرانسي تحت عنوان فرهنگ، هنر و معماري دوره قاجار در دانشگاه لندن به اهتمام موسسه بريتانيايي مطالعات  ايراني و مركز مطالعات خاورنزديك وميانه(دانشگاه لندن) و بنياد ميراث ايران برگزار خواهد شد. شركت هواپيمايي  هما و يك ناشر متخصص نشر آثار مربوط به ايران و خاورميانه نيزدر زمره مباشران برگزاري كنفرانس هستند. در روزهاي دوم مرداد تا 14 مهرماه نيز در مدرسه مطالعات  شرقي وآفريقايي دانشگاه لندن يك رشته سخنراني برقرار خواهد شد كه عمدتا" حول دومحور اصلي هنر و معماري  قاجاريه و روابط ايران و اروپا در قرون 18 و19 تنظيم شده  است. 
