   آن چنان چهره مظلوم و آرام به خود گرفته، اگر او را نشناسي فكر مي كني فرشته اي است كه در قالب انسان درآمده،  وقتي وارد اتاق رئيس مي شود در يك متري ميز او مي ايستاد و با احترام ساختگي دست راستش را بر روي  سينه اش مي گذارد و به جلو خم مي شود طوري كه بر خميدگي  كمرش نيز افزوده مي گردد وقتي توجه مدير را به خود مي بيند نزديكتر مي آيد و دست هاي او را به گرمي  مي فشارد و شروع مي كند به مدح و ستايش از مدير و داد سخن سر مي دهد. كه شما- بزرگواريد، سرآمد مديرانيد،  مردمداري شما زبانزد عام و خاص است، ماشاءالله در كارتان  خبره و استاديد، فقط شما مي توانيد اين سازمان را اداره كنيد، نمي دانم اگر شما نبوديد چه بر سر اين اداره  مي آمد، خدا شما را براي ما نگه دارد و چه، چه.......  البته اين را بگويم او علاوه بر انجام برخي از كارهاي  شخصي رئيس، تقريبا" اين كار هر روز اوست، كه زودتر از بقيه بيايد و مترصد بشود تا كي رئيس از راه برسد و رفتار چاپلوسانه خود را نسبت به او آغاز كند تا اگر روزي مشكل  كاري برايش پيش آمد يا نياز به توصيه داشت و يا اگر مورد ارزيابي قرار گرفت، در دل رئيس جا باز كرده باشد.  امروز پس از ستايش هاي فراوان، تقاضاي خود را مطرح  مي كند، رئيس هم لبخندي مي زند و بدون اينكه نگاهش كند زير درخواست را امضاء مي كند.  تملق و چاپلوسي همواره در طول تاريخ بشري يعني از زماني  كه انسانها براي دست يافتن به موقعيت ها و منصبهاي  سياسي، اقتصادي، با يكديگر به رقابت پرداختند وجود داشته  است، با ايجاد رقابت در صحنه هاي سياسي و اقتصادي افراد براي حفظ و تحكيم بخشيدن موقعيت هاي خود، رفتار و عادتهايي از نوع تملق و چاپلوسي را مورد توجه قرار دادند.  به طوري كه اين پديده ناهنجار در دربار شاهان و سلاطين  و دستگاههاي دولتي شيوع بيشتري پيدا كرد و اعيان و اشراف  و رجال و امناي دربار از هيچ گونه اقدام و خوش خدمتي  نسبت به حكومتها كوتاهي نمي كردند، تملق و مدح بي جاي  زباني، يا كتبي و دادن عنوانهاي بي اساس در تمام شئون  زندگي اداري و حكومتي آنان وجود داشت و يكي از ابزار مهم  كارشان بود.  به نظر مي رسد در جستجوي اين مساله بايد با يك سير تاريخي، اجتماعي به عقب برگشت و گذشته را به دنبال  ريشه هاي چنين معضلي از جنبه هاي مختلف فرهنگي، اجتماعي،  تربيتي و در نهايت اقتصادي و سياسي كاويد.  در اين زمينه ضربالمثل هاي فراواني از گذشته به جا مانده است. از جمله "سبزي پاك كردن " دسته دوم كه به اين حد و اندازه قانع نبودند و ميل  داشتند در چاكري و اخلاص از ديگر متملقان پيشي بگيرند،  با همان لباس شيك و تميز و احيانا" مليله دوزي چهار زانو بر زمين مي نشستند، آستين ها را بالا مي زدند و مانند خدمه آشپزخانه "سبزي پاك مي كردند" يعني نخاله ها را كه  معمولا" در داخل سبزيهاست بدور مي ريختند ساقه هاي بلند سبزيها را مي بريدند و سبزي را در داخل سطل آب شستشو مي دادند تا براي طبخ آش آماده گردد، پيداست چون "قبله  عالم" به آشپزخانه مي رفت و اين عده را به آن شكل و وضع  مي ديد نسبت به مراتب اخلاص و چاكري آنان بيشتر از ديگران اظهار رضايت و خشنودي مي نمود و خواسته شان را هر چه بود اجابت مي كرد.  مهدي پرتوي در كتاب امثال و حكم راجع به "سبزي پاك كردن " در مراسم پختن "آش شله قلمكار" كه سالي يك بار در " سرخه حصار" در حضور ناصرالدين شاه برگزار مي شد، اينطور مي نويسد:  " همه اعيان و اشراف و مقربان درگاه سلطان، به نحوي شركت  داشتند و كاري انجام مي دادند. در واقع اگر كسي مي خواست  به معني و مفهوم واقعي تملق و چاپلوسي واقف گردد، بايد در صحنه آشپزان ناصرالدين شاه حضور پيدا مي كرد. در ميان  اين افراد، دو دسته بودند. دسته اول از رجال قوم كه  مطلقا" چيزي بلد نبودند. براي تظاهر و خودنمايي به اين  طرف و آن طرف مي دويدند و هر گاه از جلوي سلطان  مي گذشتند نفس عميقي مي كشيدند و با نوك انگشتان عرق  جبين را پاك مي كردند، تا مراتب چاكري و خدمتگزاري آنها از نظر" قبله عالم "دور نماند"  تملق و چاپلوسي كه در تاريخ پرفراز و نشيب سرزمين ما ريشه دارد از جمله پديده هاي منسوخ بر روابط ناسالم  اجتماعي است كه هنوز خيلي افراد خود آگاه يا ناخودآگاه  در روابط خود با ديگران به كار مي برند.  دقت در اين معضل اجتماعي نشان مي دهد كه هر جا فرد خود را مقابل قدرت ديگران خوار و زبون مي بيند و يا مي خواهد به واسطه قدرت افراد ديگر موقعيت خويش را تحكيم بخشد،  تملق و چاپلوسي را دست آويز قرار مي دهد و رفتارهاي  چندگانه از خود بروز مي دهد چه بسا به مقاصد خود برسد.  در اين ارتباط عزيزالله زارع مي گويد: اسلام همواره به  عنوان كاملترين دين كه به تمامي زوايا و جزئيات زندگي  انسان پرداخته و او را موجودي آزاد مي داند كه بايد راه  كمال و سعادت را طي كند و از نفاق و رياكاري دوري نمايد و به صداقت در كردار و گفتار خود با ديگران اهميت بدهد الگوي بسيار مناسب و خوبي براي دوري گزيدن از اين معضل  است زيرا انسانها زماني به ريا و تملق رو مي آورند كه  از حقيقت دروني خود تهي و از اعتماد به نفس كمي برخوردار باشند. چه بسا براي باز شدن گره كارشان در شرايط مختلف  به رفتارهاي متفاوت دست بزنند متاسفانه اين حالت در سيستم هاي اداري ما به علت همان سوء مديريت ها بيشتر به  چشم مي خورد اگر بخواهي در يك اداره كارت حل شود و بهت  گير ندهند بايد آنقدر پيش اين و آن، خود را كوچك كني و به تعريف و تمجيد از رئيس تا كاركنان بپردازي، تا شايد جوابي به تو بدهند و كارت را راه بياندازند. به نظر من  اين موضوع هم معضل است و هم خطرناك، چرا كه در وهله اول  باعث زايل شدن شخصيت انسانها مي شود كه هميشه بايد طوري  رفتار كنند كه ديگران مي خواهند و اينكه موجب از هم  پاشيدگي و فساد اخلاقي در جامعه مي شود.  چاپلوسي; رونق بازار نيرنگ و ريا شايد در نگاه اول تملق گويي و تملق پذيري امري فردي و پيش پا افتاده به نظر آيد. ولي وقتي به آن نگاه عميق  مي كنيم، مي بينيم به راحتي مي تواند ضربه هاي خطرناك و آسيبهاي فرهنگي غيرقابل جبراني را به پيكره جامعه وارد سازد. در واقع وقتي افراد براي رسيدن به خواسته هاي  دنيوي و تحكيم بخشيدن موقعيت هاي سياسي، اقتصادي و اجتماعي خود دست به هر كاري بزنند، موجب بروز و رونق  يافتن بازار نيرنگ و ريا خواهد شد كه قدر مسلم هويت و آزادمنشي و صداقت رفتاري افراد را زير سوءال مي برد. از اين رو مي توان گفت: تملق گويي و تملق پذيري به هر صورت  كه باشد به آسيب روابط، بيم از آينده و فراهم آمدن  زمينه هاي بي عدالتي و ظلم و تبعيض در جامعه منجر مي گردد و ساختار روابط اجتماعي را مشكل و ناپايدار مي كند.  رضا لواساني پور بر اين عقيده است: وجود تنگناها و مشكلات اقتصادي از يك طرف و به دست آوردن قدرت و مقام از سوي ديگر، افراد را به سوي رفتارهاي غيراخلاقي، مثل تملق  و چاپلوسي، كه ضد ارزشهاي فرهنگي و باورهاي ديني ما است،  مي كشاند، به طوري كه بعضي از آدمها بدون هيچ شرم و حياء و خجالتي براي رسيدن به پست و مقام و قدرت از هيچ گونه  اقدامي در به كارگيري اعمالي مانند ريا و نيرنگ كوتاهي  نمي كنند اگر بخواهيم ريشه چنين رفتارهايي را قطع كنيم  بايد با ايجاد كار در محيطهاي سالم و تامين امنيت  اقتصادي براي افراد و بالا بردن فرهنگ جامعه با آن به  مبارزه پرداخت.  حميد- ل دانشجو مي گويد: در ابتدا بايد بگويم دو دسته از افراد هستند يكي آنهايي كه به علت عدم اعتماد به نفس و باور نداشتن توانايي ها و استعدادهاي خدادادي خويش هميشه  احساس ضعف و ناتواني در مقابل ديگران مي كنند و به هر عنواني مي خواهند خود را زير دست ديگران قرار بدهند و قابليتها و توانمنديهاي طرف مقابل را بالا ببرند كه اين  دسته از افراد، با اين گونه اعمال خود باعث تقويت  سلطه پذيري و سلطه گري در جامعه مي شوند در نتيجه از رشد و پويايي و بالندگي خود و جامعه مي كاهند. دسته دوم  كساني هستند كه هميشه منتظرند ديگران از آنان تعريف كنند به علت همان غرور و خودپسندي كه دارند اين هم عامل مهمي  در بروز رفتارهاي غيراخلاقي، مانند نيرنگ و چاپلوسي در افراد خواهد شد.  خودستايي و نفوذ شيطان  شايد از همين روست كه حضرت علي(ع)در نهج البلاغه حاكم  را از خودپسندي و خودستايي برحذر مي دارد و بيشتر سخنان  خود را متوجه صاحبان قدرت و كساني مي كند كه در معرض  تملق قرار مي گيرند. حضرت مي فرمايند: "از دوست داشتن  چاپلوسي و ستايشگري بر حذر باش زيرا اين از حساسترين  لحظات براي نفوذ شيطان است تا بدان وسيله كار نيك  نيكوكاران را ضايع كند. " بي شك آنان كه به شايستگيها و توانمنديهاي خود ايمان  دارند و از عزت نفس بالايي برخوردارند، هرگز و در هيچ  شرايطي تحت تاثير افراد متملق و چاپلوس قرار نمي گيرند و در مقابل چنين افرادي از خود ضعف نشان نمي دهند و چنان  فضايي رابوجود خواهند آورد كه تملق و چاپلوسي در آن راه  نباشد اما اين امر تنها زماني ممكن است كه هر كس از پايين ترين مسئوليت اجتماعي گرفته تا بالاترين آن، جز براي رضاي خدا و خدمت به ديگران قبول مسئوليت و قدرت  نكرده باشد و خود را از ديگران جدا نداند.  - كاظم داودي مدير يكي از ادارات دولتي مي گويد: ما ابتدا بايد بين رفتارهايي از نوع تملق و چاپلوسي و رفتارهايي از نوع احترام و ارزش گذاشتن به ديگران فرقي  قائل شويم. زيرا ممكن است در مواردي احترام گذاشتن به  افراد كه در هر سطح و طبقه و مقامي باشند، نوعي تملق و ريا به حساب آيد. در حالي كه هميشه اين طور نيست، در فرهنگ و دين ما همواره انسانها به محبت و قدرداني نمودن  از يكديگر سفارش شده اند و از طرف ديگر زندگي اجتماعي  امروز و وجود سلسله مراتب اداري در سازمان كار، يك سري  رفتارهايي كه باعث برقراري نظم و مشخص شدن جايگاه افراد باشد، را نياز دارد. بدين ترتيب احترام قائل شدن و حساب بردن كاركنان، از مديران ومسئولان كه دچار خطا و اشتباه  نشوند چيز بدي نيست چه بسا لازم هم مي باشد ولي اين  مديران بايد به گونه اي رفتار كنند كه افراد از ترس و يا احيانا" براي كسب قدرت و موقعيت نسبت به آنان، دست به  تكريم و احترام ساختگي نزنند. در واقع اگر مديران  بتوانند، شرايط و محيط كاري را براي كاركنانشان به صورتي  فراهم آورند كه افراد بدون ترس و وحشت از آنها حرف هايشان را بزنند و انتقاد كنند و عيبهاي كاري آنها را مطرح نمايند، مسلما" از بروز رفتارهاي نا هنجار و غيراخلاقي مانند نيرنگ و چاپلوسي جلوگيري خواهد شد و موجبات رشد و بالندگي افراد را هم فراهم مي كنند. در چنين شرايطي است كه كاركنان براي برقراري و ارتباط با مسئولان خود هرگز دست به رياكاري نمي زنند. زيرا براي  اين مديران آزادمنشي و سلامت اخلاقي كاركنان مطرح  مي باشد و مسئوليت ها را نه براساس روابط خصوصي و تعريف  و تمجيد كاركنانشان از آنان، بلكه براساس تواناييهاي  علمي و استعدادها و وجدان كاري و سلامت اخلاقي آنهاست كه  واگذار مي كنند.  مديران; انتقادپذير هر گاه سخن از انتقادي مي شود، تنها بيان عيبها و نقصها مدنظر قرار مي گيرد و شايد اين مهم ترين عاملي است كه  باعث مي گردد مسئولان از انتقاد گريزان باشند، اما بايد توجه داشت كه انتقاد از يك مسئول يا مدير، بيان نقاط قوت  و ضعف كار او است تا بدين وسيله بتواند ضعفهاي خود را جبران كند و از طرف ديگر انتقاد كننده با خيال آسوده و اعتماد به نفس بتواند انتقاد كند.  اگر چاپلوسي را تحسين وتمجيد غلوآميز و سخنان و رفتاري  دروغ و گزاف بدانيم، در مقابل آن بايد انتقاد را برگرفته  از استنباط و عملكردي دانست كه سعي مي كند با واقع گرايي  و استنباط به دلايل مختلف از نقاط ضعف و قوت يك مدير و مسئول بگويد و چنين ديدگاهي در مجموع ساختار اجتماعي را تحكيم بخشيده و برخلاف چاپلوسي صداقت را در جامعه  حكمفرما مي كند.  ريشه هاي تربيتي اين معضل  آنچه كه مسلم است جلوگيري و محو چاپلوسي درجامعه ما،  همچون ديگر معضلات اجتماعي كه داراي ريشه هاي تاريخي،  فرهنگي و تربيتي دارد، به سادگي امكان پذير نيست و نمي توان به رغم نهادينه شدن آن در رفتار جامعه چنين  انتظاري داشت. زيرا چنين فرصت طلبي هايي، كه ناشي از نهادي شدن اين گونه رفتارها مي باشد داراي ريشه هاي  تربيتي است كه از خانواده شروع مي شود و كم كم در اجتماع  بزرگتري شيوع پيدا مي كند. در واقع شيوه هاي تربيتي حاكم  بر خانواده نقش بسيار موءثري در بروز اينگونه ناهنجاريها مي تواند داشته باشد فرد، هر نوع رفتار، نگرش و يا واكنش و برخوردهاي اجتماعي و ارتباط اجتماعي را ابتدا از اعضاي خانواده خود كسب مي كند و پايه هاي اساسي شخصيت و منش و خلق و خويش شكل مي گيرد. حال اگر تملق و چاپلوسي و بي اعتنايي و حق كشي و بي عدالتي رويه عادي آنان باشد در اينجا شخص احساس نا ايمني و حقارت مي كند و درمقام دفاع  از موجوديت خود برمي آيد. - روشهاي دفاعي كه شخص براي حفظ موقعيت خود پيش مي گيرد، بر حسب عوامل فردي و اجتماعي  فرق مي كند. فرد در چنين اجتماعي در مي يابد، كه يكي از بهترين روشهاي موجه و مورد قبول دفاع از موجوديت خود،  پناه بردن به تظاهر و رياكاري است. زيرا او مي بيند در جامعه افرادي كه براي دست يابي به موقعيت هاي ممتاز اجتماعي، سياسي و اقتصادي، دست به نيرنگ و تملق مي زنند و با احترام ساختگي و پاسخهاي تصنعي و دروغ و دادن وعده  وعيدهاي بي اساس به ديگران، به آنچه كه در پي آنند،  مي رسند. بنابراين او هم براي رسيدن به چنين مقصودي، ياد مي گيرد پيله اي از ريا و نفاق را به دور خود بتند تا بتواند در ديگران نفوذ كند و به آنچه كه مي خواهد برسد.  در اين رابطه آسيبشناسان اجتماعي معتقد هستند: با توجه  به اينكه در بيشتر مواقع، پدر و مادرها برخورد صادقانه اي با اطرافيانشان و كار و زندگيشان ندارند،  فرزندانشان هم اين دوگانگي در تفكر و گفتار و قضاوت را از خانواده ياد مي گيرند. بعد هم كه وارد اجتماع بزرگتري  مانند مدرسه شدند ديگر نمي توان كاري براي از بين بردن و يا تغيير دادن آن انجام داد چرا كه مدارس ما، صرفا" بعد آموزشي دارند و در زمينه پرورشي و تربيت كودكان، كار زيادي انجام نمي دهند بخصوص در مسايل اجتماعي. بنابراين  شخصيت و خلق و خوي كودك، حتي زماني كه وارد بازار كار و فعاليتهاي اقتصادي و اجتماعي هم شود اين روش به طور غير رسمي در او بر اثر تكرار تثبيت مي گردد، لذا اين  نوع فرصت طلبي ها در افراد، ناشي از نهادي شدن اين گونه  رفتارها در آن ها مي باشد كه از خانواده شروع شده و درمدرسه شكل گرفته، وقتي وارد جامعه و بازار كار هم  مي شوند افراد براي رسيدن به اهدافشان آن را به كار مي بندند.  گزارشي از منيژه طلايي  ادامه دارد 
