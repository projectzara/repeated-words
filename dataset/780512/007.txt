 گروه اجتماعي: روزنامه نگاران خواستار جلسات منظم و مستمر با اعضاي كميسيون ارشاد مجلس جهت بررسي دقيق و همه جانبه طرح اصلاح قانون مطبوعات شدند.  به گزارش خبرنگار ما اين درخواست در پايان اولين نشست  مشترك برخي از نمايندگان مطبوعات با كميسيون ارشاد مجلس  مطرح شد. در اين نشست كه نمايندگان روزنامه هاي ايران،  همشهري، مجله ويدئو، سينما و انجمن قلم حضور داشتند از مجموعه 20 ماده طرح پيشنهادي به علت محدوديت زمان جلسه  تنها 3 ماده مورد بحث و بررسي قرار گرفت. به همين دليل  اكثر روزنامه نگاران در پايان جلسه از رئيس و اعضاي  كميسيون ارشاد خواستند جلسات از صورت نمايشي و محدود آن  هم هر بار با تعدادي از روزنامه ها خارج شده و به صورت  جلسات منظم و مستمر تغيير كند تا امكان بررسي تمام مواد اصلاحيه و نيز ساير پيشنهادات جرايد براي بررسي همه  جانبه، دقيق، رفع نقايص و كامل كردن قانون مطبوعات باشد.  روزنامه نگاران همچنين درخواست كردند جلسات با حضور نمايندگان همه مطبوعات و نيز نمايندگان انجمن صنفي  روزنامه نگاران و تعاوني مطبوعات برگزار شود تا نظرات و ديدگاههاي همه طرفهاي موضوع در قانون لحاظ شود. 
