 گروه اجتماعي: هيات مديره انجمن صنفي روزنامه نگاران از كميسيون فرهنگ و ارشاد اسلامي مجلس خواست طرح اصلاح  قانون مطبوعات را مسكوت بگذارند.  هيات مديره انجمن صنفي روزنامه نگاران ايران عصر ديروز طي جلسه اي در پاسخ به نامه رئيس كميسيون فرهنگ و ارشاد اسلامي مجلس شوراي اسلامي به انجمن مبني بر دعوت براي  حضور در جلسه اي به منظور بحث پيرامون طرح اصلاح قانون  مطبوعات، بر مشاركت و حضور در اين جلسه تاكيد كرد و مقرر شد در آن جلسه نقطه نظرات انجمن مبني بر مخالفت با طرح  پيشنهادي و انتقاد از رويه تصويب كليات طرح به طور مستقيم نيز به اطلاع نمايندگان محترم مجلس رسانده شود.  نماينده انجمن صنفي در جلسه مذكور پيشنهاد مسكوت گذاردن  طرح براي يك مدت زمان محدود جهت يافتن راهكارهاي بهتر و مقبول تر از سوي صنف را مطرح خواهند نمود.  در جلسه هيات مديره انجمن همچنين موضوع بازداشت و دستگيري چند تن از خبرنگاران از جمله خبرنگاران روزنامه  جبهه و روزنامه توقيف شده زن مطرح شد كه هيات مديره  انجمن ضمن ابراز نگراني نسبت به اين موضوع، از مراكز مسئول مربوطه درخواست دارد چنانچه موضوع بازداشت اين  افراد به فعاليت شغلي آنها مربوط نيست هرچه زودتر افكار عمومي را نسبت به اين امر مطلع سازند.  انجمن صنفي دفاع از حقوق روزنامه نگاران را وظيفه خود مي داند و از روزنامه نگاران، اعضاي انجمن و خانواده هاي  آنان مي خواهد در صورت بروز مشكلات، تقاضاي خود را مبني  بر پيگيري موضوع با انجمن در ميان بگذارند. 
