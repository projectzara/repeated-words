 * در دادگاه "صبح امروز"، سعيد حجاريان و كاظم شكري به  اتهام وارد شده از سوي مدعي العموم پاسخ خواهند داد گروه اجتماعي: دادگاه رسيدگي به اتهامات مديرمسئول  روزنامه صبح امروز و كاظم شكري دوشنبه 18 مرداد با حضور هيات منصفه برگزار مي شود.  سعيد مرتضوي رئيس دادگاه مطبوعات با اعلام اين مطلب در جمع خبرنگاران افزود: حجاريان به عنوان متهم رديف اول و شكري به عنوان متهم رديف دوم محاكمه مي شوند.  وي افزود براساس ماده 26 قانون مطبوعات هركس به وسيله  مطبوعات به دين اسلام و مقدسات اهانت كند مجرم است و قيد هركس نشان مي دهد كه چنانچه افراد ديگري نيز عالما" يا عامدا" در تحقق جرم شركت داشته باشند تحت پيگرد قرار مي گيرند و چون كاظم شكري در بازجويي اعلام كرده است چاپ  نامه" دو خط موازي به هم نمي رسد مگر خدا بخواهد" با تاييد وي بوده است وي به عنوان متهم رديف دوم محاكمه  مي شود.  مرتضوي دليل بازداشت شكري را احتمال تباني با احمد ستاري  (عضو ديگري از شوراي سردبيري صبح امروز)دانست و گفت:  براساس ماده 130 مكرر قانون آيين دادرسي كيفري كه اعلام  كرده در هر موردي كه آزاد بودن متهم ممكن است باعث تباني  با شهود و مطلعين گردد بازداشت موقت و توقيف متهم را جايز دانسته حكم بازداشت شكري را صادر و بلافاصله براي  ستاري احضاريه فرستادم و چنانچه ستاري در دادگاه حاضر و نسبت به موارد ادعاي شكري پاسخ دهد بيم تباني منتفي و تبديل قرار بازداشت موقت امكان پذير مي شود.  وي افزود: برگ ابلاغيه ستاري را براي روزنامه صبح امروز فرستاده و يك نسخه را نيز به وكيل اين روزنامه داده است  و اگر ستاري ظرف سه روز حاضر نشود دستور جلب وي جهت اداي  توضيحات و انجام تحقيقات صادر مي شود.  وي در پاسخ به اين سئوال كه آيا طرح هر سئوالي در رابطه  با مسايل ديني تشكيك محسوب مي شود يا خير و چه كسي  صلاحيت تشخيص دارد گفت: هر فردي مي تواند در مورد آيات  قرآني سئوالاتي داشته باشد و نسبت به فهم خود پرسش نمايد ولي حق ندارد در صحت آيات قرآن ترديد نمايد.  مرتضوي، رئيس دادگستري استان تهران را كه به عنوان  مدعي العموم شكايت كرده است مجتهد ناميد و گفت: ايشان در شكايت نامه خود آورده اند كه نويسنده اين مطلب درصدد اين  بوده كه القا نمايد داستان حضرت يوسف عقلايي نيست و خداوند نيز خلاف حكم مي دهد و هرجا به يك امر محالي  رسيديم آن را به باري تعالي نسبت دهيم كه متهمين به اين  ادعاهاي مدعي العموم پاسخ مستدل و مستند نداده اند.  وي حجج اسلام ايازي و منتجبنيا و آيت الله جناتي را كه  اعلام كرده اند اين مطلب تشكيك نيست را طلبه ناميد.  رئيس دادگاه مطبوعات در پايان به علت عدم تشكيل دادگاه  كيهان اشاره كرد و گفت: چون خانم رمضان زاده شاكي  روزنامه هستند و شكايت ايشان ثبت شده به استناد ماده 208 قانون آيين دادرسي كيفري ايشان نمي توانستند در هيات  منصفه دادگاه كيهان عضو باشند و چون عذر ايشان از لحاظ قانوني موجه بوده است دادگاه نمي توانست رسميت پيدا كند. 
