   * دست هايي در كار است كه جوانان را از حضور در صحنه  دلسرد كنند * دين داري در نسل جوان زماني تقويت مي شود كه به  پرسش هاي آنان پاسخ دهيم  * مهمترين پيام انقلاب اسلامي، تعلق داشتن اين انقلاب به  مردم است و اركان نظام از رهبري تا ساير اجزاء به  طورمستقيم و غير مستقيم مبتني به راي مردم هستند سرويس علمي فرهنگي: آقاي سيد محمد خاتمي رئيس جمهوري  در نخستين همايش اردويي نمايندگان تشكلهاي دانش آموزي  دختر سراسر كشور تصريح كرد: دستها و تلاشهايي در كاراست  تا شماجوانان را از حضور در صحنه دلسرد كنند، اما شمابايد خود را براي حضور موثر در عرصه هاي سياسي، اجتماعي و فرهنگي جامعه آماده سازيد.  وي ديروز در اردوگاه شهيد باهنر تهران، در جمع صدها تن  از دانش آموزان از دينداري، فرزانگي و امداد و نيكوكاري  به عنوان سه عنصري كه اگر با هم توام شوند، جامعه را به  پيشرفت و سعادت خواهد رساند، ياد كرد و گفت: جامعه اسلامي،  جامعه اي است كه بايد شعائر و اصول اسلامي درآن متجلي  باشد.  رئيس جمهوري بر لزوم كسب آگاهي و دانش توام با معنويت و ايمان تاكيدكرد و گفت: دين بدون آگاهي و آگاهي بدون دين  و تعهد نيز مفيد نخواهد بود. خاتمي افزود: اگر به نام  دين، رفتارهاي ناروايي مي شود، نبايد به حساب دين گذاشت.  رئيس جمهوري در ادامه سخنانش در جمع نمايندگان تشكل هاي  دانش آموزي پيشتازان جوان، انجمن هاي اسلامي، بسيج دانش  آموزي، سازمان جوانان هلال احمر، رهبران جوان كانونهاي  فرهنگي و تربيتي، ياران معروف و شوراي دانش آموزي تاكيد كرد: مجامع علمي و ديني و حوزه هاي علميه بايد در جهت  تقويت آگاهي هاي ديني در جامعه تلاش كنند. وي گفت:  دينداري در نسل جوان در صورتي تقويت خواهد شد كه به  پرسشهاي جوانان خود در زمينه هاي مختلف پاسخ دهيم.  رئيس شوراي عالي انقلاب فرهنگي در بخش ديگري از سخنانش  از تلاش براي ارتقاء و افزايش سطح علم و آگاهي به عنوان  بزرگترين مبارزه بااستعمار و استكبار ياد كرد.  وي گفت: ما بايد تلاش كنيم زمينه دستيابي جوانان ايران  را به امكانات مختلف فراهم كنيم و بدون ترديد جبران  كمبودها و مشكلات كشور درسايه سرمايه گذاري و همت جوانان  و نوجوانان امكانپذير خواهد بود. آقاي خاتمي در پاسخ به  پرسش يكي از دانش آموزان دختر درباره نقش انجمن هاي  اسلامي در مدارس اظهار داشت: انجمن هاي اسلامي بايد هويت  دانش آموزي خود را حفظ كنند و از طرف ديگر با رعايت حقوق  و ضوابط آموزش وپرورش بايد آزاد و مستقل باقي بمانند.  رئيس جمهوري همچنين در پاسخ به سوال يكي ديگر از دانش  آموزان كه پرسيد: ما دانش آموزان كه علاقه مند به مشاركت  سياسي هستيم، چگونه مي توانيم به اين مهم دست بيابيم؟ گفت: مهمترين پيام انقلاب اسلامي، تعلق داشتن اين انقلاب به مردم است و اركان نظام از رهبري تا ساير اجزاء به  طورمستقيم و غير مستقيم مبتني به راي مردم هستند.  اقاي خاتمي با تاكيد بر حضور مردم در صحنه هاي مختلف  اظهار داشت: نهادهاي مديريتي جامعه منبعث از راي مردم  هستند و بايد تحت نظارت مردم باشند.  وي لزوم تلاش براي مردمي بودن نظام و نظارت مستمر بر نهادهايي كه اختيار و قدرت دارند را ضروري خواند و گفت:  اين نهادها بايد در مقابل مردم پاسخگو باشند و نهادهاي  نظارتي مردمي نيز بايد محكم و استوار درصحنه حضور داشته  باشند.  رئيس جمهوري درادامه در خصوص مشكلات جوانان و حل مسائل  آنها گفت: براي حل مشكلات جوانان بايد اين مشكلات از زبان خود آنان مطرح و مورد بحث و بررسي قرار گيرد و از طرفي ديگر جوانان بايد در حل مشكلات خود نيزمشاركت داشته  باشند.  آقاي خاتمي همچنين به محروميت هاي دختران دانش آموز در جامعه اشاره كردو گفت: برخي ديدگاههاي سنتي سبب محروميت  بيشتر دختران نسبت به پسران شده در حاليكه هرگاه زمينه  رقابت ميان اين دو قشر فراهم شده، دختران نشان داده اند كه از پسران چيزي كم ندارند.  خاتمي همچنين از نقش جوانان و دانش آموزان در طول دوران  انقلاب اسلامي و دفاع مقدس تجليل كرد و خطاب به دانش  آموزان گفت: شما گلهاي باغ زندگي هستيد و فرداي كشور در گرو كار و تلاش شماست.  گزارش خبرنگار خبرگزاري جمهوري اسلامي حاكيست در اين  مراسم كه حدود دو ساعت به طول انجاميد، حسين مظفر وزير آموزش و پرورش و زهراشجاعي مشاور رئيس جمهوري و رئيس  مركز مشاركت زنان، رئيس جمهوري را همراهي مي كردند.  اولين همايش اردويي نمايندگان تشكلهاي دانش آموزي دختر سراسر كشور كه با حضور 500 تن از دانش آموزان و با عنوان  يادواره امام خميني(ره)مظهروحدت اسلامي برگزار شده،  چهارشنبه هفته جاري به كار خود پايان مي دهد. 
