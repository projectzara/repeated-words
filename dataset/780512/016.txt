 گروه علمي فرهنگي: رئيس دانشگاه پيام نور، شرايط پذيرش  دانشجو در دوره هاي فراگير دانشگاه پيام نور را تشريح  كرد. دكتر حسن ظهور ديروز در يك كنفرانس مطبوعاتي گفت:  شرايط پذيرش دانشجو در دوره هاي فراگير در سال جاري نسبت  به سالهاي گذشته آسان تر شده است. پيش از اين مي بايست  معدل كتبي داوطلبان ورود به اين دوره ها به حد نصاب مي رسيد. در حالي كه براساس ضوابط جديد حد نصاب معدل  پايين آمده است و هم معدل كتبي و معدل كل را شامل مي شود.  وي در توضيح شرايط پذيرش دوره هاي فراگير اظهار داشت:  معدل كتبي دارندگان ديپلم نظام قديم در رشته رياضي يا رياضي فيزيك بايد حداقل 12 و معدل كل آنها 13 باشد. معدل  كل دانش آموزان پيش دانشگاهي نيز در رشته رياضي بايد دست  كم 12 باشد. دكتر ظهور حداقل معدل كتبي و كل براي  دوره هاي فراگير براي ديپلمه هاي نظام قديم در رشته علوم  تجربي يا طبيعي را 13 و 14 ذكر كرد و گفت: حداقل معدل  پيش دانشگاهي در رشته علوم تجربي نيز 13 است. حداقل معدي  كتبي براي ديپلمه هاي نظام قديم در ساير رشته ها 14 و براي معدل كل آنها 15 است. حداقل معدل براي ساير رشته ها در پيش دانشگاهي 14 است.  وي ادامه داد: براي ديپلمه هاي نظام قديم كه معدل كتبي  جدا از معدل كل تعيين نمي شود حداقل معدل كل 15 است.  كساني كه در دوره دبيرستان نتوانسته اند شرايط لازم را كسب كنند در صورتي كه مدرك كارداني رسمي گرفته باشند،  مي بايست حداقل معدل 14 داشته باشند. رئيس دانشگاه پيام  نور تصريح كرد: كساني كه مدرك رسمي كارشناسي و يا بالاتر گرفته باشند و حداقل معدل آنها نيز 12 باشد مي توانند در رشته ديگري متقاضي شوند. كساني هم كه داراي شرايط لازم  نيستند در صورتي كه در كارنامه آزمون سراسري خود مجاز به  انتخاب رشته هاي زبانهاي خارجي باشند مي توانند در دوره هاي فراگير شركت كنند. 
