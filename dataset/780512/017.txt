   گفت وگو با دانش آموزان شركت كننده در چهارمين اردوي  دختران عضو تشكيلات دانش آموزي فرزانگان در اصفهان  اشاره;  چهارمين اردوي ملي فرزانگان در حالي برگزار شد كه تاسيس  سازمان دانش آموزي كشور، ادامه حيات و آينده اين تشكيلات  و نيز تشكيلات پيشتازان را به طور مستقل، در هاله اي از ابهام قرار داده و بانيان و برنامه ريزان اين مهم ترين  تشكيلات فعال دانش آموزي در ساليان پس از پيروزي انقلاب اسلامي را بر سر دو راهي انتخاب قرار داده است: ادغام در سازمان جديدالتاسيس يا حفظ هويت مستقل، همچون گذشته؟ هر چند موفقيت يا عدم موفقيت اين تشكيلات در رسيدن به  اهداف آرماني خود، مورد سئوال است و نقاط مبهمي همچون  نخبه پروري صرف، فقدان نيروي پرورشي متخصص ومجرب، سطح  نازل محتواي آموزشي، عدم تلاش در جهت تربيت سياسي  دانش آموزان و.. در پرونده حيات چند ساله آن به چشم  مي خورد، ولي اكنون قريب به 600 هزار دانش آموز دختر و پسر در مقاطع تحصيلي مختلف جذب تشكيلات شده اند و اين  خود، نشانگر آن است كه اين كودك نوپا، لااقل به لحاظ كمي  توانايي ايجاد بسترهايي مناسب براي ايجاد سازماني مستقل،  هدفمند و پويا را، البته به شرط داشتن امكانات لازم و برنامه ريزي دقيق، براي تمامي دانش آموزان داراست.  شايد به جز برپايي چند دوره اردوي ملي و كشوري سالانه،  فعاليت مهم ديگري را نتوان در كارنامه عملكرد تشكيل  فرزانگان و پيشتازان(كه طبق گفته مسئولان آن، هدفش  تربيت مديران آينده نظام است)يافت. از آن روي كه جلب مشاركت دانش آموزان در انجام امور مختلف مدرسه يكي از مهم ترين سياست هاي وزارت آموزش و پرورش(طي يكي، دو سال  اخير)بوده و تثبيت فرهنگ مشاركتي از جمله اهم اهداف  اردوهاي دانش آموزي به شمار مي آيد، برپايي اردوي ملي  فرزانگان جوان را فرصتي مناسب دانستيم تا به منظور ارزيابي و نقد تشكيلات از ديدگاه دانش آموزان و نظرخواهي از آنها درخصوص مفهوم مشاركت، راههاي عملي جلب مشاركت دانش آموزان در مدارس و نقش ايجاد سازمان  دانش آموزي در تحقق اين منظور، با تني چند از آنها گفت وگويي انجام دهيم.  اگر چه به رغم انتظار ما، "سازمان دانش آموزي "براي  فرزانگان جواني كه از نقاط دور و نزديك به اردو آمده  بودند، نامي ناآشنا بود، اما جسارت و شهامت اين  دانش آموزان در طرح نظريات و حتي انتقاداتشان از وضعيت  فعلي تشكيلات فرزانگان، شايان توجه بود.  فريبا صحرايي  ... اينجا در باغ ابريشم(محل برپايي چهارمين اردوي ملي  فرزانگان)پشه بيداد مي كند و نه پشه بند و پشه كش،  نمي توانند دانش آموزان ساكن در چادرهاي اردوگاه را از گزند آنها حفظ كنند. وارد هر چادري كه مي شوي، آثار حمله  شبانه پشه ها را در سروصورت فرزانگان جوان مي بيني. گفت  وگو با دانش آموزان را از استان هرمزگان آغاز مي كنيم.  نيلوفر رادافشار، دانش آموز پايه اول دبيرستان در تعريف  از مشاركت مي گويد:  " مشاركت به نظر من، يعني تبادل افكار و تصميم گيري جمعي  براي نتيجه بهتر. در آموزش و پرورش، به طور مثال تشكيل  شوراهاي دانش آموزي حركت خوبي است كه طي آن، دانش آموزان  منتخب مي توانند اين مشاركت را اعمال كنند. البته اين  شوراها در ناحيه آموزشي شهر ما فقط در دو مدرسه تشكيل شد كه جزو مدارس معروف هستند. در حالي كه مي بايست در سطح  مناطق و استانها، به طور برابر عمل شود تا همه به طور يكسان بتوانند نظريات خودشان را بيان كنند ومسئولين هم  نه در حد شعار، بلكه در عمل به آن توجه كنند. فكر مي كنم  همين تشكيلات فرزانگان هم مي تواند آموزش و پرورش را در رسيدن به اين هدف كمك كند. البته ما را در مدارس در سطحي  آماده مي كنند كه فقط بتوانيم در چنين اردوهايي شركت  كنيم. متاسفانه آن چيزي كه مثلا" امسال در جلسات  فرزانگان مدرسه به ما آموزش داده مي شود، درست همان چيزي  است كه در اولين سال عضويت ما آموزش داده مي شد كه از تشريح آرم فرزانگان، حفظ اسامي وزراء و حفظ چند حديث  فراتر نمي رود و همين مسائل هم هر سال تكرار مي شود. به  نظر من، بهتر بود جلسات مباحثه فرزانگان در مدارس به جاي  آن كه به موضوعات پيش پا افتاده و سطحي و غيرجذاب اختصاص  پيدا كند، جاي طرح مباحث سياسي و اجتماعي روز باشد. " مهرزاد كرم زاده دانش آموز اول دبيرستان از بندرعباس،  مشاركت را ابراز عقيده جمعي و تشريك مساعي براي حل مسايل  دانسته و مي گويد: "البته در حال حاضر، آزادي بيان در مدارس خيلي كم است. سالي يك بار بچه ها را به اردو مي آورند و يكي، دو جلسه بحث و هم انديشي هم برگزار مي كنند، اما در طول سال هيچ چيز. اگر امكاني فراهم شود كه ما بتوانيم، در طول سال هم نظراتمان را راجع به مسايل  مختلف بيان كنيم، در آن صورت مشاركت و آزادي بيان، وجود خارجي پيدا مي كند. الان به صدها دانش آموز فرزانه  مسايلي مثل خبرنگاري، مديريت و... را آموزش مي دهند،  ولي آموزش بدون اجرا چه فايده اي دارد؟ بهتر بود آموخته هاي ما در اين اردوها، در مدارس مورد استفاده  قرار مي گرفت و حداقل از طريق ما به دانش آموزان ديگر منتقل مي شد. آيا كشور ما به اين تعداد محدود دانش آموز (دانش آموزان فرزانه)اكتفا مي كند؟ قطعا" نبايد اين طور باشد. چون دانش آموزان با استعداد زيادي هستند كه مجال  شركت در چنين اردوهايي را پيدا نمي كنند. " كرم زاده از جمله معدود فرزانگاني است كه با نام سازمان  دانش آموزي قدري آشناست: "سازمان دانش آموزي از تشكل هاي  مختلفي مثل بسيج دانش آموزي، شوراها و فرزانگان تشكيل  مي شود اما سئوالي كه براي من پيش مي آيد اين است كه  اين دانش آموزان چطور مي توانند با داشتن آموخته هاي  مختلف و افكار متفاوت، در كنار هم فعاليت كنند.  به هر حال به نظر من مديريت اين سازمان بايد به دست خود دانش آموزان سپرده بشود و زير نظر مسئولان باشد. در اين  صورت، شايد بتواند مشاركت دانش آموز را در امور مختلف  تحقق ببخشد.  استان اصفهان  فرزانگان اصفهاني نسبت به محتواي جلسات آموزشي فرزانگان  در مدارس خود معترضند و معتقدند، محتواي كلاسها بايد در مورد مباحث جامعه و مسايل سياسي، اجتماعي و اقتصادي باشد.  در اين زمينه، مهديه داوري دانش آموز پايه دوم دبيرستان  معتقد است: "مشاركت واقعي كه همان همفكري براي رسيدن به  اهداف و حل مشكلات است، از راههاي مختلف مثل تشكيل  شوراها در مدارس و تقويت تشكل هاي دانش آموزي عملي  مي شود اما مثلا" در همين تشكل فرزانگان، در حالي كه  بيشتر وقت ما در جلسات صرف مباحث و موضوعات تكراري مثل  آماده شدن براي اردوها و مناسبت ها مي شود، چطور مشاركت  از اين طريق مي تواند تحقق پيدا كند؟ بيشتر بچه ها راغب نيستند كه در جلسات فرزانگان شركت كنند، چون مباحث  تكراري و كسل كننده است. مثلا" تا به حال در اين جلسات  چيزي راجع به سازمان دانش آموزي به ما نگفته اند، در حالي كه فكر مي كنم اين حداقل چيزي است كه يك فرزانه  بايد بداند يك دانش آموز فرزانه چرا نبايد در مورد مسايل روز جامعه خودش بتواند بحث كند و حرف بزند؟"  الهام بهرامي يكي ديگر از دانش آموزان فرزانه اصفهاني  نيز با اشاره به نقش برگزاري اردوهاي كشوري در تقويت حس  مشاركت دانش آموزان مي گويد: "به هر حال، كلاسهاي آموزشي  خوبي در اردوهاي ملي براي ما برگزار شده، ولي ما در سطح  مدرسه خودمان نمي دانستيم كه چه كارهايي بايد انجام  بدهيم. مربيان ما هم، اطلاعات زيادي نداشتند. بايد مربيان ما آموزش ببينند و از طرف ديگر مباحث سياسي و اجتماعي مبتلابه جامعه با ما در ميان گذاشته شود. بايد وزارت آموزش و پرورش در محتواي جلسات فرزانگان تجديدنظر كند. در اين صورت، همين تشكيلات پيشتازان و فرزانگان هم  مي توانند ابزار خوبي براي اجراي اين سياست مشاركت باشند.  يك دانش آموز، زماني مي تواند در امور مشاركت كند و اظهارنظر داشته باشد كه در درجه اول براي اين كار آموزش  ببيند و تمرين كند. براي اين كار، ابتدا بايد مربي خوبي  داشته باشد كه او را خوب تربيت كند و در مرحله بعد،  امكانات لازم را داشته باشد تا بتواند تحولي ايجاد كند. " استان مركزي  طيبه احمدي از استان مركزي با سه سال عضويت در تشكيلات  فرزانگان، از سازمان دانش آموزي فقط اسمي شنيده است. وي  مي گويد: "آموزش و پرورش بايد براي رسيدن به هدف جلب مشاركت دانش آموزان، با آنها رابطه برقرار كند، حداقل با سرگروهها. " وي مي گويد: "سطح معلومات دانش آموزان ما بايد ارتقاء پيدا كند و براي اين كار، در درجه اول بايد مربيان  كارآزموده و غني وارد مدارس شوند. متاسفانه الان  دانش آموز فرزانه ما هم در حدي كه بايد باشد، نيست و آموزش و پرورش ما نتوانسته مطابق اهداف، دانش آموز فرزانه  تربيت كند. " استان خوزستان  عده اي از شركت كنندگان خوزستاني را در صف عريض و طويل  تنها تلفن راه دور اردوگاه مي بينيم. آنها نسبت به  راه اندازي سازمان دانش آموزي كشور ابراز بي اطلاعي  مي كنند. آنها اعطاي اختيارات، استقلال و آزادي عمل  بيشتر به تشكيلات فرزانگان را لازمه مشاركت اعضاي آن در امور مي دانند.  فاطمه بزرگمهر ميزان مشاركت فعلي دانش آموزان در مدارس  را در حد درس خواندن و درس جواب دادن مي داند و مي گويد:  " در حال حاضر همه كارها در مدارس به وسيله خود مدير و معلمان انجام مي شود و در همه كارها حتي انتظامات و نمايندگي كلاسها، مديريت مدرسه مستقيما" دخالت دارد.  اجراي طرح هايي مثل شهردار مدرسه در مناطق محروم در حد شعار مي ماند. بايد كمي به دانش آموز فرصت داده شود تا ابتكار عمل داشته باشد. خود من چهار سال عضو فرزانگان  بودم. اما جلسات ما در طول سال تكرار مكررات بوده و همه  آموخته هاي ما، فقط مربوط به سال اول بوده و هيچ چيز جديدي ياد نگرفتيم. " فرحناز ليموچي دانش آموز پايه دوم دبيرستان داشتن  اطلاعات را شرط اول مشاركت دانش آموزان مي داند و معتقد است: "تا كسي اطلاعاتي نداشته باشد، نمي تواند با ديگران  مشاركت كند. طبعا" دسترسي به اطلاعات جامع و درست،  امكاناتي را مي طلبد كه اين امكانات در شهر ما(بطور مثال)در حد صفر است. ما حتي براي انجام آزمايش هاي علمي  درسهايمان، امكانات لازم را نداريم. آموزش هاي ما غني  نيست و اطلاعاتمان در حد نوشته هاي كتاب است و فقط تشويقمان مي كنند كه درس بخوانيد. بنابراين آموزش و پرورش بايد در وهله اول، امكانات لازم علمي را در مدارس،  بخصوص مناطق محروم افزايش بدهد. متاسفانه مساله مهم ديگر،  اين است كه الان در نقاط مختلف ايران، مديران همه  دانش آموزان را به يك چشم نمي بينند. فرزندان  خانواده هاي متمول و اسم و رسم دار در مدارس مورد توجه  قرار مي گيرند، ولي كسي كه از خانواده فقيري است مورد كم  لطفي كادر مدرسه واقع مي شود و تا اين تبعيض ها در نظام  آموزش و پرورش از بين نرود،... " ... اين دانش آموز خوزستاني تمرين تعدادي سرود و ياد گرفتن گارد پرچم و رژه را مهم ترين دستاورد عضويت چند ساله خود در تشكيلات فرزانگان ذكر مي كند و از نحوه  برپايي اردو و عدم آمادگي دانش آموزان خوزستاني براي  شركت در مسابقات و برنامه هاي اردوي چهارم انتقاد مي كند. 
