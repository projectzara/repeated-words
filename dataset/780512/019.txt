 مراسم بهره برداري از تجهيزات شبيه ساز دريانوردي  (سيميلاتور)صبح ديروز با حضور محمود حجتي وزير راه وترابري در سازمان بنادر و كشتيراني برگزار شد.  به گزارش خبرگزاري جمهوري اسلامي در اين مراسم، وزير راه وترابري گفت: در صورتي كه بخش هاي مختلف اقتصادي و صنعتي كشور به ويژه بخش حمل و نقل به فن آوري هاي نوين  مجهز نشود، ناوگان حمل و نقل هوايي و دريايي كشور با استانداردهاي جهاني مطابقت نخواهد كرد و در نتيجه از صحنه رقابت حذف خواهيم شد.  وي گفت: با توجه به استقلال كشورهاي آسياي مركزي و موقعيت راهبردي كشور، توانايي هاي زيادي در بخش حمل ونقل  زميني، دريايي و عبوري(ترانزيت)وجود دارد، اما به دليل  برخي كوتاهي ها، فرصت ها از دست رفته است و همين  مسئله سبب افزايش حضور رقبا در اين مناطق شده است.  وزير راه وترابري افزود: بي توجهي به تجهيز امكانات  موجود و راه هاي ارتباطي كشور با كشورهاي آسياي مركزي  سبب شده كه كشورهاي شرق دور و حوزه درياهاي چين و سياه  براي دسترسي به اين منطقه سرمايه گذاري هاي كلاني  درزمينه ساخت شاهراه ها، تجهيز ناوگان حمل ونقل و بنادر انجام دهند و زمينه فعاليت را براي ايران محدود كنند.  وي گفت: هرچند در 20 سال اخير تلاش هايي در بخش حمل  ونقل دريايي كشورصورت گرفته است، اما اين فعاليت ها در مقايسه با اقدامات انجام شده درساير كشورهاي جهان از جمله در بخش صنايع دريايي، صيد و صيادي، ساخت بنادر،  كشتي سازي، اوراق كردن كشتي، توليد تجهيزات و ابزارآلات  مورد نيازاين بخش و همچنين كشتيراني تجاري و هدايت آن  بسيار ناچيز است.  وزير راه وترابري گفت: در حال حاضر سالانه دست كم 500 تا 600 ميليون تن كالا با استفاده از راه هاي دريايي در جهان حمل مي شود و تناژ ساخت كشتي در دنيا سالانه حدود 30 ميليون تن است، اماايران سهمي در اين ارقام ندارد.  حجتي تصريح كرد: تا به حال جمهوري اسلامي ايران  نتوانسته از توانايي هاي موجود در بخش نيروي انساني  استفاده كند، لذا ارگان هاي فعال در اين بخش مي توانند با بهره گيري از امكانات، هماهنگي و پيوند مقررات با معاهدات بين المللي زمينه ايجاد موقعيت ممتاز براي صدور خدمات فني و مهندسي را فراهم كنند.  وي گفت: پيشتر امكان انجام كارهايي هرچند كوچك در صنعت  هواپيمايي كشوروجود نداشت، اما اكنون با افزايش  توانائي هاي متخصصان ايراني، بخش قابل توجهي از تعميرات  سنگين هواپيماها در داخل انجام مي شود. 
