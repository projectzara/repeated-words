 تامين اجتماعي در كشور ما، همواره ايجاد امنيت و رفاه در دوران بازنشستگي و پس از فراغت از سال هاي طولاني كار را تداعي مي كند. اما از گذشته هاي دورتر و در سال هايي كه  تامين اجتماعي در كشور ما شكل مي گرفت، بخش پشتيباني  درماني آن پررنگ تر بود و به همين دليل آنچه كه اكنون در حافظه ها و خاطره ها از تامين اجتماعي به جامانده، بيشتر خدمات درماني اين تشكيلات و دفترچه وابسته به آن مي باشد كه مردم هنگام مراجعه به مراكز درماني با خود به همراه  دارند. سواي اين، هنوز خدمات رفاهي شاخصي از بابت تامين  اجتماعي، نصيب بازنشستگان مشمول اين نوع بيمه نشده است.  حداكثر تقاضا در اين بخش با توجه به شناختي كه مردم از چگونگي فعاليت ها و خدمات اين سازمان دارند، افزايش حقوق  بازنشستگي يا مستمري بوده است، به گونه اي كه پاسخگوي  تورم روزافزون اقتصادي در كشور ما باشد اما سازمان  تامين اجتماعي نيز درست در سال هايي كه جهت گيري اميد بخشي براي ايجاد رفاه اجتماعي بيشتر براي انبوه  بازنشستگان و بيمه شدگان خود داشت با مشكلاتي روبه رو شد كه به نوعي تعادل و توازن ميان دريافتي ها از محل حق  بيمه بيمه شدگان و پرداختي به افراد بازنشسته را برهم  زده است. بخش دوم گزارشي را كه در همين مورد تهيه شده  است مي خوانيد.  حل مشكل بخش درمان بدون هماهنگي مديران سازمان در تمام  رده ها با نمايندگان بيمه شده غيرممكن است و براي  دستيابي به اين امر، همكاري هر دو طرف شرط اصلي است.  رئيس كميته ء بيمه و درمان كشور مي افزايد: نارضايتي  كاركنان مراكز درماني تامين اجتماعي نسبت به  دريافتي هايشان مي تواند تاثير مستقيم در چگونگي ارائه  خدمات به بيمه شدگان داشته باشد.  وي در مورد هزينه آزمايشهاي پزشكي بيمه شدگان در آغاز اشتغال به كار آنان گفت اين هزينه كه گاهي معادل نيمي از حقوق يك ماه كارگران است، براي آنان بسيار سنگين مي باشد و لازم است كه اين هزينه را سازمان تامين اجتماعي و يا كارفرمايان تقبل كنند.  يكي از مسئولان كميته هاي بيمه و درمان استانهاي كشور نيز با انتقاد به حذف 19 قلم داروهاي ويتامينه از فهرست  تعهدات تامين اجتماعي مي گويد: متاسفانه بسياري از داروهاي ديگر نيز با دشواري از داروخانه هاي طرف قرارداد تامين اجتماعي قابل دستيابي است.  براي رفع اين معضل لازم است كه قانوني تدوين شود كه در صورت عدم تامين داروهاي مورد نياز بيمه شدگان، بهاي آن  به بيمه شده ها پرداخت شود.  به گفته اين مقام مسئول متاسفانه سازمان تامين اجتماعي  در زمينه تامين هزينه درماني بيمه شدگاني كه به طور اضطراري به نزديكترين مركز درماني مراجعه مي كنند،  همكاري ندارد و از سوي ديگر بخش درمان تامين اجتماعي در زمينه ارجاع بيماران به ديگر بيمارستانها براي اجتناب از پرداختن هزينه هاي بعدي كوتاهي مي كند.  همچنين خدمات دندانپزشكي بسيار نابسامان است و تناسبي  بين تعداد زياد بيماران با تعداد كم پزشكان وجود ندارد،  به طوري كه در بعضي از مراكز درماني براي معاينه 350 بيمار در روز فقط 3 پزشك وجود دارد وجاي بيمارستانهاي  سوانح و سوختگي در اين ميان خالي است.  تاكنون در امور بيمه اي براي سامان دادن بخش اطلاعات و ماشيني كردن فعاليت هاي سازمان 4 ميليارد تومان هزينه  شده است. از اين طريق نيازها و كمبودها و اقلام مورد نياز دارويي در انبارها به خوبي و روشني قابل شناسايي  است. به گفته قائم مقام مدير عامل سازمان تامين اجتماعي  تصميمات اتخاذ شده اگر چه ممكن است مورد دلخواه برخي  افراد نباشد اما قطعا" با توجه به واقعيات موجود و توانائيها و امكانات اين صندوق اقدامات لازم انجام  مي شود، زيرا امانت داري از سرمايه هاي تمامي  بيمه شده ها ضروري است و از طرفي بايد در برابر نسل  آينده نيز پاسخگو باشيم.  وي در مورد ارائه خدمات درماني اين سازمان اظهار كرده كه  در راستاي سياست استفاده بهينه از امكانات درماني، ساخت  134 مركز درماني در كل كشور به تصويب رسيده است. در زمينه بهبود خدمات دندانپزشكي نيز تمركز اين مراكز در سطح استانها مورد توجه است و براي اين مراكز مواد مصرفي  تامين و نگهداري از آنها با سهولت بيشتري انجام خواهد شد.  وي خاطر نشان كرد كه توجه به بخش درمان مورد تاكيد سازمان است و بر اين اساس بودجه بخش درمان تامين اجتماعي  از 54 ميليارد تومان در سال 73 به 231 ميليارد تومان در سال 78 افزايش يافته است. ضمن آن كه براي نخستين بار با استناد به تبصره 21 بودجه سال 77 و بند ج تبصره 2 قانون  بودجه سال 78، سازمان تامين اجتماعي مكلف شد كه در پايان  سال با محاسبه وصوليها، سهم بخش درمان را مشخص كند. در حالي كه در گذشته سهم بخش درمان براساس پيش بيني وصوليها در ابتداي سال تعيين مي شد.  حسن اين تصميم آن است كه 34 ميليارد تومان به بخش درمان  تزريق شد كه در نتيجه آن 20 ميليارد تومان از مطالبات  انباشته شده به مراكز طرف قرارداد سازمان را در پايان  سال 77 كه بالغ بر 45 ميليارد تومان بود، پرداخت شد و مانده مطالبات نيز معادل 2 ماه پرداختي سازمان به  موءسسه هاي طرف قرار داد است. پيش بيني مي شود كه با پرداخت اين مطالبات خدمات مطلوبي نيز از سوي مراكز درماني به بيمه شدگان تامين اجتماعي ارائه شود.  نوربخش قائم مقام مدير عامل سازمان تامين اجتماعي در امور درماني نيز مي گويد: پارسال حدود 30 ميليون نفر به  طور سرپايي به مراكز درماني ما مراجعه كردند و 400 هزار نفر بستري شدند كه از اين تعداد 247 هزار مورد را عمل  جراحي همراه با بيهوشي و 84 هزار نفر را زايمان تشكيل  داده بود.  پارسال همچنين حدود140 ميليون مراجعه سرپايي به بخش  درمان غيرمستقيم و حدود 900 هزار مورد بستري انجام شد كه  با توجه به وجود 30 هزار مركز طرف قرارداد در برابر 239 درمانگاه و 48 بيمارستان تامين اجتماعي، درمان مستقيم  سازمان حدود 25 تا 30 درصد خدمات درماني مورد نياز بيمه شدگان را ارائه مي دهد، كه رقم قابل توجهي است.  نوربخش در مورد مشكل بيمه دانش آموزي كه اكنون به عنوان  يكي از مشكلات سازمان مطرح است اظهار كرد: يكي از شركتهاي بيمه با عقد قراردادي با آموزش و پرورش و دريافت  مبالغي، 20 ميليون دانش آموز را بيمه كرده بود. اما در واقع، دانش آموزان در صورت بيماري و نياز به بستري شدن  به مراكز درماني سازمان مراجعه مي كردند. يعني در حالي  كه حق بيمه توسط كس ديگري دريافت مي شد، هزينه درمان  برعهده سازمان بود. اما اكنون در راستاي اقتصادي كردن  فعاليتها، با عقد قراردادي مقرر شده كه هزينه درمان اين  دانش آموزان را از شركت بيمه گر دريافت كنيم.  وي در مورد تقويت دفاتر اسناد پزشكي نيز تاكيد كرد كه  اين اسناد اهميت زيادي دارد و در سال گذشته كسورات  تامين اجتماعي بالغ بر 5 ميليارد تومان وهزينه ها در اين  بخش 2 ميليارد و 900 ميليون تومان بوده كه نياز به اعمال  نظارت بيشتري دارد.  وي يكي از مشكلات عمده سازمان را استفاده غيرمجاز از دفترچه هاي درماني بيمه شدگان عنوان كرد و گفت: پارسال  20 هزار مورد استفاده غيربيمه شدگان از دفترچه هاي تامين  اجتماعي توسط ناظران بيمارستاني كشف شد كه بي ترديد تعداد آنها بسيار بيشتر است و اين براي سازمان اسفبار است. بدين منظور، تغيير دفترچه هاي تامين اجتماعي ضرورتي  بود كه نياز به هزينه چنداني نداشت و اين دفترچه ها به  دليل داشتن باركد در صفحات آن موجب مي شود كه دفاتر اسناد پزشكي در هر ثانيه، يك برگ با همه اطلاعات مندرج  در آن را به وسيله دستگاههاي مخصوص بررسي كنند و اين امر با توجه به اينكه سالانه 40 ميليون نسخه وجود دارد، از اهميت بالايي برخوردار است.  بازنشستگي يا استمرار مشكلات  بنابرآمار بانك جهاني جمعيت بالاي 60 سال جهان از 5/0 ميليارد در سال 1990 يعني 9 درصد كل جمعيت به 4/1 ميليارد نفر در سال 2030 يعني 27 درصد كل جمعيت جهان  بالغ خواهد شد. بر اين روال، نسل آينده يا بايد بار مالي  اجداد پيرش را سخاوتمندانه به دوش بكشد يا آنها را به  حال خود رها كند و در مجموع بايد گفت كه در آينده بحران  پيري جمعيت بويژه در آسيا و چين جمعيت را تهديد مي كند و در صورت نداشتن راهكارهاي فوري انفجار اين بمب ساعتي  غيرقابل پيش بيني خواهد شد.  مساله تامين اجتماعي و حمايت از افراد كهنسال به عنوان  يك معضل جهاني، روزبروز حادتر مي شود و به نظر مي رسد در كنار روشهاي قديمي حمايتي به برنامه هاي مكمل به ويژه  تحت هدايت بخش خصوصي بايد توجه شود. بنابر آمار موجود،  در كشور ما تعداد مستمري بگيران بازنشسته سازمان  تامين اجتماعي طي سالهاي 1354 تا 1375 از ميانگين رشدي  معادل 5/13 درصد برخوردار بوده است، در حالي كه ميانگين  رشد تعداد بيمه شدگان 5/6 درصد بوده و اين امر موجب شده  كه نسبت تعداد مستمري بگيران بازنشسته اين سازمان به  بيمه شدگان آن حدود 4 برابر شود. به عبارت روشن تر در سال 75 اين سازمان به ازاي هر نفر بيمه شده، 4 برابر بيش  از سال 54 مستمري بگير بازنشسته داشته است.  از سوي ديگر، پرداختي مستمري بگيران به قيمت ثابت سال  1361، كه تاثير تغييرات شاخص قيمت(نرخ تورم)را ندارد،  با رشدي مثبت معادل 62/4 درصد را براي سالهاي 76 تا 80 در بر خواهد داشت و با توجه به روند روبه رشد شاخص  قيمت ها، افزايش بيش از پيش پرداختي مستمري بگيران به  قيمت جاري الزامي است و از آنجا كه اين پرداختي ها غيرقابل اجتناب است و از طرف ديگر به طور متوسط بيش از يك دوم پرداختي هاي بلند مدت و بيش از يك چهارم كل  پرداختيهاي اين سازمان را تشكيل مي دهد، لذا ضرورت  پيش بيني منابع درآمدي براي اين پرداختي كاملا" روشن است.  سازمان تامين اجتماعي در كنار انواع كمك ها و مزايايي  چون حوادث، بيماريها، بارداري، غرامت دستمزد، مستمري از كارافتادگي، بيمه بيكاري، فوت، كمك ازدواج، موضوع  بازنشستگي را نيز پيش رو دارد.  و اين موضوع از آن جهت مورد اهميت ويژه است كه فردي كه  ساليان دراز جواني خود را صرف خدمت كرده و اكنون به  مرحله پيري و ازكارافتادگي و فرسودگي قواي جسماني رسيده،  از ادامه كار بازمانده و نياز به حمايت برحق از سوي  جامعه دارد به گونه اي كه به شان انساني او نيز لطمه اي  وارد نشود. به واقع، مستمري بازنشستگي به ازاي خدمات و زحمات فرد بيمه شده، در سالهاي فعاليت او پرداخت مي شود و بنابه قاعده بايد با حفظ قدرت خريد و نيازهاي فعلي او هماهنگ باشد.  چندي پيش، نمايندگان كانونهاي مستمري بگيران و بازنشستگان در نشستي مهمترين مشكلات خود را مطرح كردند.  ارائه كالاي بن بازنشستگان و مستمري بگيران، بهبود كيفيت  اجناس و نحوه توزيع آن، افزايش حقوق آنها متناسب با تورم  موجود و همچنين بالا بردن سقف وام به اين قشر آسيبپذير،  رسيدگي به امور رفاهي و مسافرتي و پرداخت عيدي به  بازنشسته ها مانند كارگران شاغل از جمله اين مشكلات  مي باشد.  بنابر آمار مندرج در گزارش عملكرد سازمان تامين اجتماعي  در سال 77،، اين سازمان در قالب كمك هزينه اولاد و عايله مندي مبلغ 334 ميليارد و 663 ميليون ريال، در قالب عيدي و بن مقرري بگيران 184 ميليارد و 814 ميليون ريال  به مستمري بگيران تحت پوشش خود پرداخت كرده است.  ناكافي است  امروزه يكي از شاخص هاي عمده و تعيين كننده در ميزان رشد و توسعه يافتگي جوامع مختلف، ميزان كيفيت و كميت خدمات  تامين اجتماعي است. به هر اندازه تنوع اين نوع خدمات  نسبت به اقشار گوناگون مردم به ويژه نيروهاي مولد افزوده  شود به معيار رشد و توسعه نزديكتر مي شويم.  ازجمله خدمات اين سازمان كمك هاي كوتاه مدت است كه نسبت  به كمك هاي بلندمدت شامل بازنشستگي، ازكارافتادگي و بازماندگان، دامنه كمتري دارد. كمك هاي كوتاه مدت به طور عمده شامل مزاياي مقرري بيمه بيكاري، غرامت دستمزد ايام  بارداري، غرامت دستمزد ايام بيماري، كمك هزينه ازدواج،  غرامت نقص عضو و ساير كمك هاي قانوني است.  بنابر گزارشهاي منتشر شده توسط سازمان تامين اجتماعي،  در طول سال گذشته در قالب تعهدات كوتاه مدت بيمه اي مبلغ  92 ميليارد و 349 ميليون ريال(بدون احتساب مقرري بيمه  بيكاري)به بيمه شدگان واجد شرايط پرداخت كرده است كه  نسبت به سال قبل از آن 38 درصد افزايش نشان مي دهد.  همچنين پرداخت مقرري بيمه بيكاري به بيمه شدگاني كه  به صورت غيرارادي بيكار شده اند در سال 77 نسبت به سال  76 با 10 درصد رشد به 85 هزار نفر تعميم يافت و مبلغ  پرداختي در اين قالب نيز در زمان مورد اشاره حدود 11 درصد رشد داشته است.  اما بنابه اظهارنظر بيمه شدگان، شاغلان قراردادي با وجود پرداخت حق بيمه در صورت بيكاري غيرارادي از دريافت اين  نوع مزايا بي بهره اند. ساير بيمه شدگان رسمي نيز اظهار مي كنند كه مراحل اداري براي دريافت مقرري بيمه بيكاري  طولاني است و ميزان پرداخت حق بيمه بيكاري نيز نسبت به  هزينه هاي عادي بيكارشدگان منطقي نيست. به نظر مي رسد كه  سازمان تامين اجتماعي نسبت به مقررات اداري و مشكلات پيش  روي بيمه شدگان چه قراردادي و چه رسمي نياز به تجديدنظر دارد و ضروري است كه حق بيمه به طور عادلانه بين  بيمه شده ها تقسيم شود و افزايش كيفيت خدمات، بخش محوري  نظام تامين اجتماعي است كه بايد با واقعيت عملي آن  به طور هماهنگ حركت كند.  ادامه دارد 
