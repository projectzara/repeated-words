 اجلاس وزيران كشور و دادگستري عرب در جده، خواستار افزايش همكاري كشورهاي عرب در مبارزه با تروريسم شد.  به گزارش خبرگزاري رويتر از رياض، كميته امنيت منطقه اي  كه يكشنبه شب تشكيل جلسه داد، تروريسم را در همه اشكال  آن محكوم كرد و يك گروه فني براي اجراي مفاد توافقنامه  ضدتروريسم تشكيل داد. شاهزاده عبدالله وليعهد عربستان  سعودي قبل از برگزاري اين جلسه در شهر جده، با ده وزير عرب شركت كننده در جلسه از جمله "شبيبالملكي "وزير دادگستري عراق ديدار كرد.  اين كميته در اطلاعيه اي تصريح كرد: بايد بين تروريسم و مبارزه مسلحانه، وجه تمايزي قايل شد.  به موجب توافقنامه اي كه سال گذشته توسط وزيران كشور و دادگستري كشورهاي عرب امضا شد، اعضاي اتحاديه عرب قول  دادند كه عمليات تروريستي را عليه يكديگر سازمان دهي و تامين مالي نكنند.  رياست جلسه جده را شاهزاده "نايف بن عبدالعزيز" وزير كشور عربستان سعودي به عهده داشت.  وي از ساير سازمان هاي منطقه اي و بين المللي خواست  پيمان هاي مشابهي را تنظيم كنند.  شبيب الملكي وزير دادگستري عراق نخستين وزير اين كشور است كه از زمان جنگ 1991 خليج فارس با وليعهد عربستان  ديدار كرد.  چند وزير ديگر عراقي نيز از زمان قطع روابط بغداد و رياض  در طول جنگ خليج فارس براي ملاقات يا شركت در نشست هاي  اسلامي از عربستان ديدن كرده اند ولي ملاقات آنها با مقامهاي عربستان در سطوح پايين تر بوده است. 
