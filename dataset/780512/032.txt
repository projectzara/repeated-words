 " سالم درويش اوغلو" فرمانده نيروي دريايي تركيه گفت:  درصورت لغومجازات اعدام درتركيه نظاميان باآن مخالفت  نخواهند كرد.  به گزارش خبرگزاري جمهوري اسلامي از آنكارا، وي در گفت وگوي ديروز خود با روزنامه "مليت "گفت: تصميم درمورد لغو مجازات اعدام درتركيه به عهده قوه قضائيه  وغيرنظاميان است و درصورت لغو آن هيچ فرد نظامي دراين  كشور باآن مخالفت نخواهد كرد.  فرمانده نيروي دريايي تركيه گفت: اظهار نظر ارتشيان  تركيه موجبطرح ادعاهاي دخالت ارتشيان در امور قضائي و اجرائي خواهد بود و بدين دليل نظاميان ترجيح مي دهند نظر خود را ابراز نكنند.  وي در پاسخ به اين سوال كه آيا چنين مساله اي در شوراي  امنيت ملي كه مهم ترين ارگان تصميم گيري و سياست گذاري  تركيه است مطرح خواهد شد يا خيرگفت: چنين مساله اي  درشوراي امنيت ملي نيز نمي تواند طرح شود، چرا كه دراين  شورا تنها مسائل امنيتي مطرح مي شود و لغو مجازات اعدام  ربطي به مسائل امنيتي ندارد.  بيش از نيمي از اعضاي شوراي امنيت ملي تركيه رانظاميان  تشكيل مي دهند.  سليمان دميرل رئيس جمهور تركيه نيز روز يكشنبه گفت: در صورت تائيدحكم اعدام اوج آلان از سوي ديوانعالي قضائي و پارلمان تركيه، امضاي حكم اين اعدام از سوي وي نياز به  دقت عمل و تفكر فراوان دارد.  اجراي احكام اعدام در تركيه بعد از تصويب پارلمان و تائيد رئيس جمهوراين كشور قابل اجرا است.  هم اكنون 34 مورد پرونده محكوم به اعدام براي بررسي در پارلمان تركيه موجود است.  از سال 1980 ميلادي تاكنون هيچ مورد اعدامي در تركيه  صورت نگرفته است.  تركيه عضو شوراي اروپا است واين شورا خواهان لغو و عدم  اجراي مجازات اعدام در كشورهاي عضو است.  مقام هاي شوراي اروپا درپي صدور حكم اعدام براي اوج آلان  اعلام كردند در صورت اجراي حكم اعدام وي روابط تركيه با اين شورا و نيزديگر ارگان هاي اروپائي كه تركيه عضو آنها است تيره خواهد شد.  ناظران آگاه اظهارات دميرل و درويش اوغلو را به عنوان  چراغ سبزي براي لغو مجازات اعدام در تركيه ارزيابي  مي كنند. از سوي ديگرمعاون امور حقوق بشر وزارت خارجه  آمريكا گفت: ساكنان مناطق جنوبشرقي كردنشين تركيه از مسائل و مشكلات حاد اقتصادي واجتماعي رنج مي برند.  وي كه به منظور بررسي چگونگي تحولات حقوق بشر در تركيه  به اين كشور سفر كرده است، اين مطلب را در جريان بازديد از استان هاي كردنشين "ماردين "و" شانلي عرفا" عنوان كرد. 
