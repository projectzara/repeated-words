 يك مقام قضائي در قاهره فاش ساخت كه دادستان عالي امنيتي  مصر حكم بازداشت 14 عضو جنبش اخوان المسلمين را به اتهام  عضويت در يك "سازمان غيرقانوني "صادر كرد.  به گزارش خبرگزاري فرانسه از قاهره، ماموران امنيتي مصر 15 تن از اعضاي جنبش اخوان المسلمين را كه بعضي از آنها پزشك، آموزگار و مهندس هستند، در جريان يك گردهمايي در " جيزه "واقع در جنوب غربي قاهره دستگير كردند.  به گفته اين منبع، يكي از آنها بعدا" به دلايل جسماني  آزاد شد. بازداشت شدگان متهم به تلاش براي "فعال ساختن  مجدد يك سازمان منحله و ممانعت از اجراي قانون اساسي " شدند. اين منبع افزود: ماموران امنيتي در جريان حمله خود همچنين" اعلاميه ها، كتابها و نوارهايي را كه در آنها فلسفه سازمان "تشريح شده بود، توقيف كردند. اين اقدام دو هفته پس از آن صورت گرفت كه يازده عضو اخوان المسلمين به  علت در اختيار داشتن "اعلاميه هاي غيرقانوني "و" تلاش  براي عضوگيري جديد سازمان "دستگير شدند.  اخوان المسلمين در سال 1929 تاسيس شد و در سال 1954 فعاليت آن را" جمال عبدالناصر" رئيس جمهوري وقت مصر ممنوع كرد و در سال 1976 انورسادات فعاليت اين گروه را آزاد اعلام كرد. اما در سال 1992 كه موج اسلام گرايي مصر را فرا گرفت، بار ديگر فعاليت اخوان غيرقانوني اعلام شد. 
