 دولت سودان پيشنهادهايي از سوي ليبي براي ميانجيگري بين  دولت سودان و مخالفين اين كشور را دريافت كرد.  به گزارش خبرگزاري جمهوري اسلامي از خارطوم، روزنامه  " الراي العام "چاپ خارطوم ديروز نوشت: ليبي  درپيشنهادهايش به توقف حملات تبليغاتي، آتش بس و اتخاذ اقدامات جدي براي ايجاد اعتماد متقابل بين دولت سودان و مخالفين دعوت كرده است.  اين روزنامه از جمله پيشنهاد هاي ديگر ليبي را تشكيل يك  كميته براي شركت كشورهاي همجوار در حل اختلاف بين دولت  سودان و مخالفين و نيز برگزاري يك نشست براي مذاكرات ملي  به منظور فراهم كردن فضاي گفت و شنود بين دوطرف اعلام  كرد. اين روزنامه به نقل از يك منبع مسئول سوداني نوشت:  دولت سودان پيشنهادهاي ليبي را مورد بررسي قرار داده و نظر خود را سريعا" اعلام خواهد كرد.  رهبران مخالف دولت سودان به منظور گفت و گو با مقامات  ليبي در زمينه توافق ملي در سودان، روز شنبه در طرابلس  پايتخت ليبي گردهم آمدند. 
