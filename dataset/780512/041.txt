   توسعه ارتباطات(بخش آخر) اشاره:  بخش نخست ديدگاه ها، راجع به توسعه ارتباطات در روز شنبه  9 مرداد از نظر شما خواننده گرامي گذشت، در آن شماره  سخنرانان همايش توسعه ارتباطات كه زير نظر گروه  روزنامه نگاري دانشگاه علامه و بخش پژوهش مخابرات برگزار شده بود، سعي كرده بودند با توجه به توان ارتباطي ايران  براي مواجهه با شرايط بين المللي رئوس برنامه هايي را پيشنهاد بدهند، در اين شماره سعي شده است با رويكرد به  همه جانبگي به عنوان سرمشق نوين توسعه، سوءال هايي طرح و به آنان پاسخ داده شود.  گروه مقالات  عليرضا علوي تبار، محقق  من روي ارتباطات راه دور تاكيد مي كنم نه به دليل اهميت  بيشتري كه برايش قائلم بلكه بيشتر به خاطر سنخيت بيشتري  كه با تركيب همايش ما دارد. به نظر مي رسد كه طراحي  الگوي توسعه ارتباطات در ايران نيازمند برداشتن سه گام  اصلي باشد. گام اول، تعيين فضايي كلي است كه ما در آن  فضا در زمينه توسعه ارتباطات قرار است تصميم گيري كنيم.  در واقع اين فضاي كلي - فضاي تصميم گيري در مورد توسعه -  ابعاد ديگر را در زندگي ما مشخص مي كند گام دوم، تعيين  جنبه هاي غيرفني و ملاحظات غيرفني است كه ما بايد در طراحي الگوي توسعه ارتباطات مدنظر داشته باشيم. منظورم  جنبه هاي فرهنگي، سياسي، اقتصادي و اجتماعي اين تصميم  است و گام آخر، بحث و تبادل نظر و بررسي در زمينه  تصميم گيري هاي فني است كه ما در زمينه انتخاب فن آوري  بايد داشته باشيم. به گمان من، بحث سوم، اساسا" در حيطه  كار ما نمي گنجد. اين، يك بحث كاملا" تخصصي است كه در حيطه مخابرات قرار مي گيرد. من اشاره مختصري به دو گام  اول و دوم مي كنم. گام اول در واقع، تعيين آن فضاي  تصميم گيري در مورد توسعه ارتباطات است. يعني سرمشق  توسعه غالب است كه تعيين مي كند ما در چه چارچوبي بايد در مورد توسعه ارتباطات بحث كنيم. توسعه كلان در ايران  دارد يك سرمشق جديدي را مي پذيرد; يعني ويژگيهاي جديدي  به عنوان سرمشق توسعه در ايران پذيرفته شده است كه اين  حتما" بايد در طراحي توسعه ارتباطات انعكاس پيدا كند.  ويژگيهاي اين سرمشق عبارت است از اينكه اولا" در ايران  پذيرفته شده است كه ما خواهان يك توسعه همه جانبه هستيم.  يعني به طور همزمان خواهان توسعه سياسي، فرهنگي، اقتصادي  و اجتماعي هستيم و خواهان پس افتادگي و پيش افتادگي  ابعاد مختلف توسعه در زندگي اجتماعي خود نيستيم. نكته  دومي كه پذيرفته شده و لااقل مي رود كه عمومي شود اينست  كه توسعه در ايران بايد توسعه "مردم سالار" باشد. يعني  در واقع اغلب گفته مي شود به تصريح يا به تلويح كه دوران  توسعه آمرانه در ايران تمام شده است. اينكه يك عده تصميم  بگيرند توسعه، چگونه و از چه مجاري اي اتفاق بيفتد، در ايران به پايان رسيده است. ويژگي سومي كه در حال پذيرش  عام هست، اينست كه توسعه در ايران بايد توسعه برابري طلب باشد; در واقع توسعه هايي كه اولويت را در رشد مي گذارند و برابري را در مرحله بعدي اولويت قرار مي دهند، در ايران با بن بست مواجه شده و ديگر طرفداري ندارد، حداقل  در ظاهر مسئله ديگري كه در حال پذيرش است اينست كه ما تا به حال ميوه و ثمرات ورود به عصر جديد را مي گرفتيم و نه  گوهر و جوهر ورود به عصر جديد را; ورود به دنياي جديد،  يك سري ميوه و ثمرات داشته كه در ماشين آلات و ابزار تجلي مي كرده، اما يك گوهر و جوهري نيز دارد كه چيزي  نيست جز عقل مستقل نقاد. ما تا به حال اين عقل مستقل  نقاد را كه گوهر تحول دنياي جديد است نمي پذيرفتيم ; بلكه  ثمرات ورود به عصر جديد را كه همان فن آوري و ماشين باشد مي پذيرفتيم. در واقع به نظر مي رسد كه اين روش هم به  بن بست رسيده، يعني جامعه ما خواهان اين است كه عقل  مستقل و نقاد، هم در دين شناسي اش، هم در جهان شناسي اش  و هم در تدبيرانديشي براي زندگي فردي و اجتماعي اش تجلي  كند و پا به عرصه بگذارد. نكته آخري كه به نظرم ويژگي  اين" پارادايم "جديد است اين است كه كمابيش دارد پذيرفته  مي شود كه عامل تحول در اين "پارادايم "جديد، انجمن هاي  داوطلبانه اي است كه در دل اين جامعه مدني تشكل پيدا كرده اند. در واقع جامعه مي خواهد از اين طريق به توسعه  دست پيدا كند نه از طرق ديگر كه ما بارها آزموده ايم.  پذيرش اين اصول بايد يقينا" انعكاس خود را در راهبرد توسعه ما در بخش ارتباطات به جا بگذارد شما نمي توانيد توسعه مردم سالار را بپذيريد اما به بازخورد و عكس العمل  مردم در مقابل يك فن آوري جديد بي توجه باشيد. اگر مي خواهيد توسعه شما مردم سالار باشد قاعدتا" ترجيح  مي دهيد از طريق بحث هاي طولاني و مشاركت هاي طولاني به  تصميم گيري برسيد تا تصميم گيري هايي كه توسط عده اي  صورت مي گيرد و به جامعه تحميل مي شود. يا مثلا" اگر پذيرفتيد گوهر تحول، عقل جديد است، آن موقع از رسانه هاي  مدرن، استفاده هاي سنتي نمي كند. اين نكاتي است كه ما در هر حال در طراحي راهبردمان بايد در نظر بگيريم ; اما علاوه بر اين نكات كلي كه فضاي تصميم گيري در مورد توسعه  را تعيين مي كند، بايد براي طراحي الگوي ارتباطات خودمان  هم به يك سري سوءال مشخص پاسخ دهيم. تا زماني كه اين  سوءالات بدون پاسخ بماند ما نمي توانيم الگوي مشخصي را در توسعه ارتباطات دنبال كنيم. اين سوءالات چه هستند؟ سوءال  اول اينكه ما چطور مي خواهيم بر محدوديت هاي مختلف سياسي -  نظامي كه در زمينه انتقال فن آوري مخابراتي وجود دارد،  غلبه كنيم؟ همه ما مي دانيم كه انتقال فن آوري مخابراتي  با محدوديت هاي متعدد سياسي و نظامي مواجه است چون يكي  از كاربردهاي حاشيه اي آن يا حداقل كاربردي كه هنوز هم  اهميت دارد، در مسئله نظامي است. ما چطور مي خواهيم بر اين محدوديت در ايران غلبه كنيم. الگوي ما بايد پاسخي  براي اين سوءال داشته باشد. سوءال دوم اينكه تخصيص منابع و توزيع محصولات در بخش مخابرات و ارتباطات راه دور ما برمبناي كدام سازوكار بايد صورت گيرد؟ يعني ما مبناي  سازوكار بازار را مي پذيريم به اين معنا كه اگر شما اين  را پذيرفتيد نمي توانيد به مخابرات بگوييد كه براساس  هزينه تمام شده، خدمات را ارائه كند. آنجا به مخابرات  اجازه مي دهيد كه قيمت خدماتش را براساس عرضه و تقاضا تعيين كند و به بازار ارائه كند. اگر اين را پذيرفتيد ديگر شما نمي توانيد بگوييد كه ما حق داريم يارانه به  بخش مخابرات بدهيم، آنجا ديگر همه قيمت ها بايد منعكس كننده كميابي ها، تقاضاها، توزيع درآمدها و نحوه  سازوكارهاي تصميم گيري باشد، اين يك تصميم گيري است كه  ما بايد انجام دهيم، كدام سازوكار و كدام راهكار، بايد چه در تخصيص منابع و چه در توزيع محصولات در بخش  ارتباطات راه دور، مبنا قرار بگيرد، سوءال سوم كه ما بايد در الگوي توسعه خودمان پاسخ بدهيم اينست كه آيا ما بخش  مخابرات را به عنوان يك بخش پيشتاز در تحول مباني علمي و فني توليد نگاه مي كنيم يا به عنوان اينكه اين بخش، مكمل  ساير بخشهاست؟ گاهي اوقات شما در يك نظام اقتصادي، يك  بخش را به عنوان پيشتاز مي شناسيد، آن موقع شما چندان  نگران همسويي ساير بخشها با آن نخواهيد بود. اين بخش با سرعت پيش مي رود و ما فقط تلاشمان اين است كه ساير بخشها را با اين بخش هماهنگ كنيم يا مي گوييم اين بخش مقدار زيادي پيش خواهد رفت آن وقت سرريز خواهد كرد، از سرريز پيشرفت هاي اين بخش، ساير بخشها هم پيش خواهد رفت. ما كدام ديد را نسبت به مخابرات داريم؟ آيا يك بخش پيشتاز است يا نه، بخشي است مثل ساير بخشهاي صنعتي كه در كشور ما هست نكته ديگري كه ما بايد در الگويمان به آن پاسخ  بدهيم اينست كه چگونه مي خواهيم بر عارضه ناخوش آيند تاخر فرهنگي در اين بخش غلبه كنيم؟ اينكه فن آوري با سرعت پيش مي رود اما ساير ابعاد فرهنگي مان پابه پاي آن  پيش نمي رود چگونه قابل حل است؟ نكته مهم ديگر آنكه ما چطور مي خواهيم در الگويمان  نيروي انساني را كه در اين بخش مي خواهند كار كنند، جذب و حفظ كنيم؟ ظاهرا" همان گونه كه از كميت نيروهاي فعال  در اين بخش مي گذرد، همه توافق داشتند كه بايد به شدت بر كيفيت نيروي اين بخش افزوده شود. اگر پديده هاي مخابراتي  پديده هاي فراگيري باشد و به طرق مختلف وارد جامعه  مي شود، شما چطور مي خواهيد نيروي متخصص خود را در بخش  دولتي و مخابرات نگه داريد و مانع انتقال آنها به  بخش هاي ديگر شويد؟ اين الگو بايد نحوه اي از پاسخ به  اين سوءال را پيدا كند حفظ و جذب نيروي انساني سوءال  ديگري را كه بايد در اين بخش براي طراحي يك الگو به آن  پاسخ داد اين است كه چطور مي شود بر تنگناهاي ارزي كه در مقابل توسعه اين بخش مانع ايجاد مي كنند، غلبه كرد. در واقع سوءال دقيق تر اين است كه آيا امكان خودكفايي ارزي  در بخش مخابرات اساسا" وجود دارد يا ندارد؟ به هرحال به  همان سرعتي كه ما در صدد توليد و صادرات محصولات  مخابراتي خودمان هستيم ظاهرا" ساير دنيا هم ساكت نيست ;  آنها هم به همين سرعت درصدد توليد و صادرات هستند. پس  آيا دنياي آينده، توان اين حجم از واردات را دارد كه همه  صادر كننده در آن باشند؟ آخرين سوءالي كه مي خواهم طرح كنم اين است كه بهترين روش  براي انتقال فن آوري در اين بخش چيست؟ اين بهتر نيست كه  ما به سرمايه گذاري هاي مشترك براي انتقال فن آوري اقدام  كنيم؟ تا چه حد بايد به اصطلاح اين توليد كننده هاي  فراملي را در فرآيند توليد ملي مان دخالت دهيم؟ من هيچ  تصور روشني از نحوه انتقال فن آوري به طور مناسب ندارم ;  ولي به هرحال ما در زمينه انتقال فن آوري بايد الگويي  داشته باشيم كه پاسخگو باشد. در مجموع، در جمع بندي  صحبت هايم، اگر سرمشقي را كه دارد در ايران غالب مي شود در امر توسعه بپذيريم بايد انعكاس آن را در بخش مخابرات  و ارتباطات راه دورمان به طريقي ببينيم شما مي توانيد بپذيريد انجمن هاي داوطلبانه جامعه مدني عامل تغييرند ولي در تصميم گيري ها به هيچ وجه اين انجمنها را شركت  ندهيد; بنابر اين در آن سامانه(سيستم)اگر ما اين  چهارچوب را بپذيريم، مهندسين مخابرات و انجمن تخصصي  مهندسين مخابرات بايد در فرآيندهاي تصميم گيري مخابراتي،  نقش جدي بازي كنند. شما نمي توانيد آنها را از فرايند تصميم گيري بيرون بگذاريد. هر نوع تصميم گيري مستلزم  اطلاعات است. تا ما اطلاعات لازم را از سامانه مخابرات  يا ارتباطات راه دور كشورمان نداشته باشيم، نمي توانيم  در تصميم گيري هاي آن، شركت كنيم.  دكتر يحيي كمالي پور، دكتراي علوم ارتباطات دانشگاه  " پوردو" آمريكا:  تصور مي كنم وضعيتي كه اينجا دارد اتفاق مي افتد، شبيه  وضعيتي است كه ما در ترافيك داريم. يعني ما اتومبيل را به اين كشور آورديم. بدون آنكه خيابان داشته باشيم. حالا كه تهران پراز اتومبيل شده است جاده ها را ساخته ايم ;  ولي يك فرهنگي جاافتاده كه مي توانيم به آن فرهنگ ترافيك  بگوئيم. فرهنگ ترافيك عوض نشده و بدتر شده است. متاسفانه  مي بينيم در رابطه با اين فن آوري ها و شبكه هاي جديد رايانه اي نيز دارد اين اتفاق مي افتد. من قريب به چهار هفته است كه در ايران هستم و خود را در عصر اطلاعاتي در يك جزيره مي بينم من هميشه تكرار مي كنم كه ما از همه  نظر غني هستيم، از نظر منابع طبيعي، منابع فكري، از نظر امكانات، از نظر جغرافيايي، تمام امكانات را داريم ولي  چيزي كه نداريم نظم و مديريت و انضباط است و آن بي نظمي  را به خوبي در اين ترافيك مشاهده مي كنيم. بعضي ها معتقدند كه اگر مي خواهيد ببينيد يك كشور چطور عمل  مي كند به ترافيك آن كشور نگاه كنيد. يك موضوع كه در دنياي امروز اهميت دارد سرعت است، در عصر ارتباطات سرعت  مطرح است و به نظر مي رسد كه اينجا ما خيلي كند پيش  مي رويم.  در طول همين گفتگوها ما از قافله فن آوري عقب افتاده ايم.  يعني در مدتي كه ما اينجا درباره فن آوري صحبت مي كنيم  و اينكه چكار بكنيم و يا چكار نكنيم ما از فن آوري عقب افتاديم. اگر ما جامعه و تاريخ بشر را به سه قسمت  كشاورزي، اقتصاد و عصر اطلاعات تقسيم كنيم، ما هنوز داريم از جامعه كشاورزي مي رسيم به جامعه اقتصادي و حالا آمده ايم و صحبت از جامعه اطلاعاتي مي كنيم. ما هنوز آن  مرحله را طي نكرده ايم و متاسفانه يكي از مشكلاتي كه من  مي بينم اين است كه ما از اشتباهات جوامعي كه اقتصادي  بوده اند و حالا تقريبا" اطلاعاتي شده اند مثل آمريكا،  درسي نياموخته ايم. همان اشتباهات را تكرار مي كنيم.  نگاه كنيد به اين هوايي كه ما تنفس مي كنيم، به محيط زيست ما و مشكلاتي كه داريم. حالا از كجا شروع كنيم؟ از نظر من آموزش رايانه و فرهنگ رايانه اي بايستي در دبستان  شروع شود، حتي در خانواده، و اين چيزي است كه در جوامع  پيشرفته اي مثل آمريكا جاافتاده است. در رابطه با روابط نهادها و انسانها من پيشنهاد مي كنم كه يك هفته هم اضافه  كنيد به نام هفته وحدت دانشگاهها و نهادها، كه با هم كار كنند به نظر مي آيد كه ما وقت زيادي را فقط صحبت  مي كنيم و وقت بسيار كمي را عمل. از نظر من، "اينترنت "، دريايي از اطلاعات گوناگون است و شبكه هاي مختلف رايانه  مثل رودخانه به اين درياي بيكران متصل شده اند يك تعداد از اين شبكه ها اطلاع مي برند و يك عده از آن اطلاع  مي گيرند و نهايتا" موقعي كه شما در اين موقعيت هستيد يك  رودخانه هم با خودش مقداري خار و خاشاك مي آورد. ما نمي توانيم بگوييم كه جلوي اين آب را بگيريد چون با خود،  خار و خاشاك دارد يا اينكه كمي گل آلود است. خوب، يك كمي  تصفيه اش كنيد. خار و خاشاك آن را بگيريد. 
