 * مسببين حادثه كوي دانشگاه بايد به صورت علني محاكمه و به اشد مجازات برسند * تعدادي از دانشجويان فعال در انجمنهاي اسلامي  دانشگاههاي مختلف در سطح گسترده اي بازداشت شده اند كه  اميدواريم متناسب با شان دانشجو با آنان برخورد شود گروه شهرستانها: وزير فرهنگ و آموزش عالي كه براي شركت  در سي امين كنفرانس رياضي كشور به استان اردبيل سفر كرده  بود درخصوص اقدامات انجام شده براي پاسخگويي به خواست  دانشجويان در ارتباط با فاجعه كوي دانشگاه تهران اظهار داشت: يكي از خواست هاي دانشجويان كه اعاده حيثيت از دانشجويان بود، تا حد قابل توجهي با مواضع مقام معظم  رهبري و رياست محترم جمهوري، مراجع عظام و ديگر مسئولان  برآورده شده است و اميدواريم علاوه بر جبران زيان هاي  مادي و اموال به غارت رفته دانشجويان و دانشگاه، اين  معضلات با پيگيريهاي مداوم مسئولان و تجديد نظر در ذهنيت ها و بينش هاي محدودنگر و واپس گرا به تدريج برطرف  شود.  به گزارش خبرنگار همشهري دكتر معين يادآور شد: در ارتباط با ديگر خواست هاي دانشجويان كه ريشه يابي عوامل حادثه  كوي دانشگاه تهران بود، همچنان منتظر ارائه گزارش كميته  تحقيقي هستيم كه توسط رئيس جمهوري در شوراي عالي امنيت  ملي تشكيل شده است و انتظار مي رود در آينده نزديك نتايج  آن اعلام شود، تا براساس ريشه يابي دقيق، عوامل و مسببين  اين فاجعه جانگداز شناسايي و به جامعه معرفي شوند.  وي تاكيد كرد: ضروري است كه مسببين اين حادثه در هر سطحي  كه باشند در مراجع قضائي تحت پيگرد قانوني قرار گيرند و به صورت علني محاكمه و به اشد مجازات برسند.  وي شوراي متحصنين دانشجويان را گروهي منتخب از سوي  دانشجويان دانست كه با هدف طرح و دفاع از خواست هاي  دانشجويان مصدوم و مظلوم تشكيل شده است.  به گفته وي خواست هاي اين شورا خواست هاي شخصي دانشجويان  نيست، بلكه به طوركلي تقاضايي در خصوص تامين آزادي و امنيت اجتماعي و اعاده حيثيت از دانشجو و دانشگاهي و برخورد با عوامل فاجعه كوي دانشگاه تهران مي باشد.  وي خاطرنشان كرد: با هدف ايجاد آرامش و امنيت در محيطهاي  دانشگاهي مدتهاست در حال پيگيري هستيم تا با تدابيري كه  از سوي مسئولان نظام اتخاذ خواهد شد در آينده از ورود هرگونه افراد مسلح به محيطهاي دانشگاهي و تعرض گروههاي  فشار اكيدا" جلوگيري شود و بدين ترتيب دانشجويان و دانشگاهيان در خانه خود از مصونيت و امنيت خاطر برخوردار شوند و بتوانند بدون هيچگونه فشار خارجي و يا مشكلي در عرصه هاي علمي، فرهنگي، سياسي و اجتماعي به عنوان  پرچمدار دفاع از ارزشها و نظام مقدس جمهوري اسلامي ايران  و حقوق مردم به فعاليت بپردازند.  دكتر معين در پاسخ به سئوال خبرنگار ما در خصوص دستگيري  دانشجويان به ويژه دانشجويان دفتر تحكيم در وقايع اخير اظهار داشت: من اطلاع دقيقي از كم و كيف و چگونگي مسئله  ندارم و نمي دانم كه چه تعداد دانشجو و به چه اتهاماتي  دستگير شده اند ولي طبق اطلاعات رسيده، دانشجويان فعال  در انجمن هاي اسلامي در سطح گسترده اي در دانشگاههاي  مختلف بازداشت شده اند كه با پيگيري هاي به عمل آمده  اميدوارم در اسرع وقت به موارد اتهامي آنان رسيدگي و متناسب با شان يك "دانشجو" با آنان برخورد شود.  وي يادآور شد: دفاع شايسته از حقوق دانشجويان و آزادي  سريع افراد بيگناه هم از طريق شوراي عالي امنيت ملي و شخص رئيس جمهوري و هم وزارت فرهنگ و آموزش عالي در حال  پيگيري است. 
