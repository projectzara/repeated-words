 بخش نخست بيانات رهبر معظم انقلاب در ديدار دانشجويان  مجروح كوي دانشگاه، ديروز در همشهري منتشر شد بخش دوم  و پاياني به شرح زير است:  خوب حالا براي شما حادثه اي اتفاق افتاده، و البته حادثه  تلخي هم هست، بعضي هاآسيبهاي بيشتري ديده اند و بعضي  كمتر، بالاخره همه آسيب ديده اند. حداقل آن اين است كه  وحشت كردند، ترسيدند و داخل اتاق شان رفتند، ولي آنها در را با لگدباز كردند و بعضي را از خواب بيدار كردند، و يا اهانت كردند. در هر حال خشونت به خرج دادند.  بله اين حادثه تلخ است، يعني يك جنايت است، اما جزو حوادث تلخ درجه يك نيست - معلوم است كه ديگر- ممكن است  براي من كه مسئوليتي در نظام دارم، اين حادثه از يك  زلزله هم تلخ تر باشد، چون عامل انساني و چيزهاي ديگر دارد. من حالا از آن نظر بحث نمي كنم، اما ممكن است از نظر شما كه مورد آسيب اين حادثه قرار گرفتيد، از آن  حوادث تلخ درجه يك نباشد.  فرض كنيد از اين سخت تر، بمباران ها است - كساني كه  بمباران شدند- اما بالاخره حادثه تلخي بود.  حالا شما از اين حادثه، چه جوري استفاده مي كنيد؟ يعني  اين را در ذهن خودتان منشاء چه فكري و چه استنتاجي قرار مي دهيد؟ اين در آينده تاثير دارد. از اين حادثه مي شود همه جور سررشته فكري به دست آورد و هركدام از اين  سررشته هاي فكر هم شايد تاثير خاصي در زندگي آن كسي كه  اين جور فكر مي كند، دارد. اگر حالا اين جوري فرض كنيم  كه كسي با خودش فكر كند در راه تحصيل و رسيدن به رتبه اي  از كمال كه دنبالش هستيم، همه جور حادثه غيرمتوقع و حساب نشده اي ممكن است پيش بيايد.  چون اين حادثه كه انتظارش نمي رفت، يعني شما اصلا" گمانش  را نداشتيد كه چنين چيزي و حادثه اي پيش بيايد.  در راه تحصيل، در راه كسب معلومات، در راه رسيدن به  كمالاتي- همين كمالاتي كه با اين تحصيلات انجام مي شود-  و يا يك خرده وسيعتر، اصلا" در طول جاده زندگي، حوادثي  براي انسان پيش مي آيد كه اين حوادث، اصلا" محاسبه نشده  و پيش بيني نشده است هيچ كس انسان را ملامت نمي كند كه  شما شب كه در كوي خوابيديد، چرافكر نكرديد كه ممكن است  كسي با لگد بزند و در خانه ي شما را باز كند. اين  اصلا" قابل پيش بيني نيست، اصلا" احتمال معقولي نيست.  همچنان كه آن كسي كه در خانه اش خوابيده بود- مثلا" در شهر نسبتا دور از مرز- گمان نمي كرد كه  ناگهان هواپيمايي در نصف شبي بيايد و بمبي بيندازد و اتفاقااين بمب به سقف اتاق اوبخورد و زن و فرزندان و كسانش را از بين ببرد. واقعا اينها كاملا" غيرمنتظره است.  از اين گونه حوادث غيرمنتظره و انواع هزارها گونه ي آن -  كه ما همه انواع حوادث را نمي توانيم تصور بكنيم - در راه زندگي وجود دارد.  پس يك نتيجه ابتدايي از اين مي شود گرفت، و آن اين است  كه انسان بايد خودش را از لحاظ روحي، مستحكم و قوي كرده  و خود را براي مواجهه با حوادث گوناگون زندگي آماده كند.  اين چگونه مي شود؟ چه جور مي شود آدم خودش را مستحكم كند؟ طبيعي است كه انسان براي برخوردهاي مادي، جسم خودش را مستحكم مي كند، براي برخورد با حوادثي كه يك طرفي در روح  انسان دارند، آدم بايستي چه بكند؟ من گمانم اين است كه  آدم بايد ايمان خودش را تقويت بكند انسان بايد ايمان  خودش را به يك نقطه اساسي، اطمينان بخش و امنيت بخش محكم كند. وقتي كه اين ايمان بود، انسان در هيچ مرحله اي از مراحل زندگيش دچار ياس نمي شود.  توجه مي كنيد؟ اصلا" آن چيزي كه انسان را نابود مي كند،  ياس است، اين است كه انسان ديگر نمي تواند قدم از قدم  بردارد و انسان را از بين مي برد و همه قواي او را نابود مي كند. انسان اگر احساس كرد كه ديگر نمي تواند ادامه  بدهد، پدرش درآمده است. آن چيزي كه مانع مي شود از اين كه شما احساس كنيد كارتان تمام شده است و به آخر خط رسيده ايد، چيست؟ آن، ايمان به يك مبداء و يك نقطه است.  البته اين نقطه مي تواند ايمان به خدا و ايمان به غيب باشد- كه اين بهترينش است - مي تواندايمان به يك ايده ي  انساني باشد كه بعضي ها دارند. در دنيا كساني هستند كه  به ايده يي و فكري ايمان دارند، هرچند كه آن ايده،  صددرصد الهي نيست، اگرچه باز هم هر ايده اي بالاخره معنوي  است، چون ذهني و روحي است، اما خدايي نيست.  حسن ايده خدايي اين است كه انسان مي تواند با آن طرف  اتكاي خودش، معامله وتجاوب كند، يعني او موجودي و حقيقتي  در مقابل شماست كه حرف شما را مي شنود ودر مقابل حرف شما هم حرفي دارد كه آن را به شما مي گويد.  عزيزان من، بدانيد مهم اين است كه هركسي كه دلش با خدا ارتباط پيدا كند، يقينا" ارتباطش يك طرفه نيست، ارتباطش  دوطرفه است. ممكن است بعضيهايي كه از معارف الهي و توجهات و آن علقه هاي معنوي دورند، اين به نظرشان چيز خيلي عجيب بيايد كه چطور خدا با آدم حرف مي زند؟ بله،  حرف مي زند، شما اين را حس خواهيد كرد. شما اين را حس  مي كنيد، خيلي هم دور نيست. وان الر احل اليك قريب المسافه اگر كسي به طرف خدا برود، او خيلي نزديك است.  شما فرض كنيد همين معاني اذكار نماز را كه بلديد و ترجمه اش رامي دانيد، اگر انسان از اول با توجه به معنا،  بدون اين كه حواسش به چيزي در بيرون و درون و ذهن و خارج  برود- همين طور كه الان من دارم باشما حرف مي زنم، يعني  در طول مدتي كه من دارم با شما صحبت مي كنم، شما يك لحظه  از ذهن من خارج نمي شويد، دائم دارم با شما مخاطبه  مي كنم- واقعا" با خدا حرف بزند، كافي است. اين چيز خيلي  زيادي نيست، چيزي بيشتراز اين را از ما نخواسته اند.  شما با دوستتان يا با يك آدم معمولي كه حرف مي زنيد،  دائم متوجه او هستيد، معناي حرفتان را مي فهميد كه چه  داريد به او مي گوييد، اراده شما برايتان مشخص است. در نماز هم كه داريد با خدا حرف مي زنيد، همين جور حرف  بزنيد. اگر شما يك نماز را همين جورشروع كنيد، اواسط نماز كه اين حالت را ادامه داديد، ناگهان احساس مي كنيد قلب شما از يك جايي دارد چيزي را مي گيرد، يك احساس را از يك جايي دارد درك مي كند، دارد با شما حرف زده مي شود،  قلب شما دقيق مي شود و درست آن جواب را كه بايد بگيريد،  مي گيريد. البته ممكن است در اوايل، يك قدري مبهم باشد.  البته شما جوانان، نوراني هستيد، شما كارتان خيلي  آسان تر از ماست. شماها خيلي زودتر و خيلي روشنتر پيام  الهي را درك مي كنيد. خدا با شما حرف مي زند، به شماجواب مي دهد و شما اين جواب را در دل خودتان حس مي كنيد.  تفاوت اين نقطه اتكا، با نقطه هاي اتكاي خيالي يا واقعي  است كه ديگران دارند و احيانا" از آن استفاده اي هم  مي كنند. يك جاهايي به دردشان مي خورد، اما آن نقطه اتكا،  اين خصوصيات را ديگر ندارد.  من مي گويم شما براي طول مدت زندگي، هر آينده يي را براي  خودتان انتخاب، يا آرزو كرده باشيد- ممكن است يكي  بخواهد پزشك بشود، يكي بخواهد استاد بشود، يكي بخواهد در فعاليتهاي اقتصادي وارد بشود، يكي بخواهد سياستمدار بشود،  يكي بخواهد زمامدار بشود، هركسي آينده يي را براي خودش  تصوير، تعريف، يا لااقل آرزو كرده است - اگر بخواهيدبه  اين آينده برسيد و به آن دسترسي پيدا كنيد، بايستي ايمان  را- البته ايمان روشن را- در دلتان تقويت كنيد. ايمان،  حتي غيرروشنش هم فايده مي بخشد، مثل يك آدم عامي محض كه  ايمان دارد، اما معرفت زيادي ندارد حتي آن هم معجزه آسا اثر مي كند، اما اگر اين ايمان، با معرفت همراه شد،  تاثيرش هزار برابر مي شود، و شما جوانها مي توانيد.  خوب، ببينيد زندگي حادثه دارد. اين يك جور حادثه است،  يك جور حادثه هم ممكن است در خود انسان پيش بيايد. در يك جور حادثه، ممكن است گناهكاري هم وجود نداشته باشد.  در اين حادثه، خوشبختي شما اين است كه گناهكاري وجود دارد و ان شاءالله مجازات هم خواهد شد. چون آدم هميشه در حوادث، دنبال يك گناهكار مي گردد- معمولا اين جوري است -  پايش هم كه به ليواني بخورد و چپه بشود، مي گويد چرا اين ليوان را اين جاگذاشتيد؟ يعني معمولا" آدم به دنبال گناهكاري مي گردد. آن  حادثه يي كه هيچ گناهكاري هم در آن نيست، وجود دارد.  اين قدر حوادث هست كه به انسان صدمه مي زند، ولي آدم  نمي تواند يقه كسي را هم بگيرد، آدم هيچ نمي تواند كسي  را گناهكار قلمداد كند.  از اين حوادث، در زندگي انسان خيلي هست اين حوادث، گاهي  مسيرآدم را عوض مي كند، در دل انسان ترديد ايجاد مي كند،  راهها را جلوي انسان بن بست وانمود مي كند. اگر بخواهيد در اين حوادث اين جوري نشود، هميشه نشاطتان، اراده تان،  قدرتتان و عزم راسخ خودتان را در ادامه راههاي درست  زندگي داشته باشيد بايستي در درون خودتان آن  ايمان آگاهانه را تقويت كنيد، البته ايمان و آگاهي.  آگاهي را بايد با كتابو شنيدن از افراد اهل معرفت و اينها ياد بگيريد. ايمان را هم به نظر من بايد با به كار گرفتن همين مايه ايماني كه الان داريد، زيادكنيد. اين  ايمان، يك سرمايه عجيبي است. بحمدالله همه شما بچه هاي مومني هستيد و در خانواده هاي مومني تربيت پيدا كرده ايد. اگر شما همين ايماني را كه الان داريد، به كار بگيريد، يعني عمل صالح را بر آن مترتبكنيد، گناه نكنيد،  حتي المقدور كارهاي ثواب را به بهترين وجهش انجام بدهيد و در بين گناهان، از آن گناهاني كه به خودخواهيهاي  انسان ارتباط پيدا مي كند، بيشتر اجتناب كنيد، از آنهايي  كه ظلم به كسي است، بيشتر اجتناب كنيد، از بعضي حرفهاي  نامناسبي كه انسان نسبت به بعضي هاممكن است بزند، اجتناب كند، حتي انسان بتواند ذهن خود را از بعضي چيزها خالي  بكند، اينها عملهاي صالحتري است. اين عملها، همين  مايه ايمان را افزايش مي دهد. يعني ايمان، اين جوري است  كه اگر با عمل همراه شد، مرتب خود آن ايمان روزبه روز زيادتر خواهد شد. اگرچه آن آگاهي هم - كه گفتم بايستي  انسان از اهل معرفت و از كتاب و از موعظه به دست بياورد-  با اين عمل صالح همراه باشد، حتي خود آن آگاهي هم  بيشترمي شود. ومن يتق الله يجعل له مخرجا ويرزقه من حيث  لايحتسب ومن يتوكل علي الله فهو حسبه. و من يومن بالله  يهد قلبه، خدا دل او را هدايت مي كند. اين آيه، مورد نظر من بود، خود تقوي و مراقبت، دل انسان راهدايت و ايمان  انسان را راسختر مي كند.  خيلي خوشحالم از اين كه شما عزيزان را ديدم اين نگراني  كه از اين حادثه در دل من بود- و البته هنوز هم هست - و غصه و اندوهي كه ازاين حادثه براي ما پيدا شد،  ان شاءالله با ديدن شماها مقداري تخفيف پيدامي كند و انسان از چهره هاي باز و پرنشاط شماها تسلي پيدا مي كند.  من مي خواهم تاكيد كنم ان شاءالله نگذاريد كه اين  نشاطتان از دست برود، بخصوص اين عزيزمان(اشاره به  دانشجويي كه يك چشم وي آسيب ديده بود)من براي چشم شما اوقاتم خيلي تلخ شد. من اين طور نشنيده بودم، با اين كه  قضاياي اين حادثه را خيلي شنيدم و گفتند كه يكي از جوانهايي كه در كنكور، اول شده بودند، در اين حادثه آسيب ديده، اما نگفتند كه چشمتان اين جور شده است.  من خيلي غصه ام شد. خدا ان شاءالله به حق محمد و آل محمد،  خودش به بهترين نحوي براي شما جبران كند.  (صحبت يكي از دانشجويان): سلام عرض مي كنم خدمت حضرتعالي  آن لحظه اي كه خدمتتان رسيديم و فرموديدقلب من جريحه دار شده است، واقعا" هزاربار ازخدا مرگمان را خواستيم. اين  را به يقين مي گويم. آقاجان ! من ازطرف همه بچه ها، همه  كساني كه مي خواستند بيايند و نتوانستند، سلام آنها را خدمت شما عرض مي كنم. همه التماس دعا داشتند همه مي گفتند سلام ما را به آقا برسانيد. با تمام وجود از حضرتعالي معذرت مي خواهيم به خاطر اين كه كساني ميان  ما و به نام ما به حضرتعالي توهين كردند. آقاجان ! فكر نكنيد كه ماساكت بوديم. با تمام وجود از شما معذرت  مي خواهيم. ان شاءالله كه دعاي خير شما بدرقه راهمان  باشد به شما قول مي دهيم تا آخرين نفس پاي عهدمان با شما و امام باشيم و خدمت شما به حضرت مهدي(عج)عرض  مي كنيم كه ايستاده ايم و شما همه مسئولين ما را كمك  بفرما.  - خداوند ان شاءالله شما را حفظ كند. شما فرزندان عزيز من هستيد. من همين احساس را نسبت به شما دارم.  ان شاءالله خداوند هميشه با شما باشد.  (صحبت يكي از دانشجويان)چيزهايي كه گفتند، حرف دل همه  بود. يك چيزهم من مي گويم. وقتي كه ما را مي زدند،  مي گفتند يا زهرا، يا حسين، و بعضي مي گفتند مرگ بر ضد ولايت فقيه. چرا اينها از اسم دين استفاده مي كنند؟! ما خودمان وقتي حرفهايتان را از اخبار شنيديم، شايد حمله  آنها كه خنجري در قلب ما بود، حرف شما كه قلب من را جريحه دار كرد، يك خنجر بزرگتربود. ما از اين حرف شما بيشتر ناراحت شديم. تعدادي از آنها كه گازاشك آور خوردند،  شايد توهين هم كردند، ولي در آن فضا نمي فهميدند چه مي گويند. خيلي ها الان پشيمان هستند. نمي خواستند اين را بگويند. شماآنها را ببخشيد و دعا كنيد كه فضا جوري شود كه درد دين حرف اول باشد، نه برداشت از دين و مطرح كردن خود به اسم دين ما هميشه سعي كرده ايم اين  تجمعات را آرام كنيم، اما شايد حركتهاي ما هم موجب رنجش  شماشد ان شاءالله ما را هم ببخشيد.  - ان شاءالله موفق باشيد همين كه گفتيد آنها به نام دين،  به نام يازهرا، يا به نام همين نامهاي مقدس وارد شدند،  به نظر من قدري روي همين نكته، از لحاظ ذهني كار بشود،  يعني بايد ديد كه چه انگيزه هايي وجود دارد- آدم  اين جور حس مي كند- چون من باورم نمي آيد كه يك نفري در اتاق دانشجويي بيايد، بزند و بگويد كه تو با زهرا، يا بارهبري دشمني، پس بگير- كتك بخور؟ من اصلا باورم  نمي شود چنانچه بتوانيم آن كساني كه اين حرف را زدند،  شناسايي كنيم - چون لابدهمه شان كه نگفتند، بعضي گفتند-  گمان مي كنم بشود در او انگيزه ديگري را كشف كرد، يعني  همان چيزي كه شما الان به آن اشاره مي كنيد ومي گوييد بدبين مي شوند درست است، اين چيز خيلي مهمي است حالا چه  كسي كشف كند، يك حرف ديگر است. چه وقت كشف كنند، درست  كشف كنند، يا نكنند، آنها بحثهاي ديگر است، اما حالا برگرديم و همان نگاه دوم به قضيه را دراين جا پياده كنيد.  بگوييد ما كاري كنيم كه اين جوان دانشجو به خاطر آن عمل  مغرضانه، يا جاهلانه، از دين برنگردد آن مطلبي كه من و شما بايدواقعا در اين جا احساس بكنيم، اين است. بله،  نگذاريد از دين برگردد، چون اين جور برگشتن از دين،  تلخ ترين هاست.  من يك وقتهايي در سخنرانيها، مثالهايي براي اين قضيه  زده ام، ديگرحالا يك خرده خسته شده ام، حالش را ندارم كه  ادامه دهم اگر وقت ديگري آمديد، يادم بياوريد تا داستاني را كه مولوي براي رماندن كسي از دين، با همين  شيوه يا حسين و يا زهرا نقل مي كند، براي شما بگويم.  اين يك شيوه براي رماندن از دين است معلوم مي شود از زمان مولوي واينها هم از اين چيزها بوده است. حالا بعضيها عمدا مي كنند، آن وقت غيرعمدي آن بوده است. حالا شما كه جوان مومن صالح نوراني هستيد تكليف شما در مقابل  او چيست؟ اين است كه نگذاريد از دين برمند.  بالاخره يكي دارد از اين طريق، افراد را از دين مي رماند،  شما كه نقطه مقابل آن فكر مي كنيد، نبايد بگذاريد. از خدا توفيق بخواهيد، خدا هم به شما توفيق مي دهد.  والسلام عليكم و رحمتالله و بركاته 
