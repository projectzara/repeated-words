 گروه سياسي: اردوي رزمي فدائيان امام(ره)با تغييراتي در تاريخ برگزاري آن به دليل شرايط موجود، از سيزده مرداد ماه در منطقه شرق تهران برگزار مي شود. اين مطلب را روز گذشته سردار سرتيپ پاسدار سيدمحمد حجازي فرمانده نيروي  مقاومت بسيج سپاه در گفتگو با خبرنگاران عنوان كرد.  به گزارش خبرنگار همشهري وي برنامه اين اردو را حركت  پياده بسيجيان به سوي نواحي چهارگانه تهران عنوان كرد و گفت: پس از تجمع در اين نواحي يك گروه از بسيجيان به حرم  حضرت امام(ره)و بخشي نيز به حسينيه جماران خواهند رفت و پس از وارد شدن همه بسيجيان به منطقه اردو برنامه  آموزشهاي يادآوري و تجديدسازمان، انس با قرآن، مراسم  دعاي كميل و زيارت عاشورا برگزار مي شود.  فرمانده نيروي مقاومت بسيج در ادامه افزود: روز پنجشنبه  راهپيمايي تاكتيكي و عمليات نمايش هاي رزمي توسط بسيجيان  اجرا مي شود. وي هدف از برگزاري اين اردو تهران را آمادگي،  تجديد سازمان، يادآوري خاطرات دفاع مقدس و برطرف كردن  نقايص آموزشي ذكر كرد و گفت: گردانهاي عاشورا براي  مقابله با اقدامات مخرب دشمن و حفظ آمادگي رزمي خود مانورهاي متناوبي را اجرا مي كنند.  حجازي در ادامه اين گفتگو در پاسخ به پرسشي در مورد علت  حضور نيروهاي بسيجي در حوادث اخير تهران با لباس هاي  غيرنظامي گفت: فرماندهي اين نيرو براي انجام ماموريت  بسيجيان در هر مقطعي تدابير خاصي را اتخاذ مي كنند در حوادث اخير تهران نيز تدبير اين بود كه بسيجيان به اين  شكل حضور يابند. وي در خصوص امكان سوءاستفاده از لباسهاي  غيرنظامي بسيج گفت: بخشي از موضوع به محدوديت زماني  برمي گشت كه امكان شركت بسيجيان با آرايش خاص در اين  عمليات وجود نداشت اما پيش بيني شده كه به همه بسيجيان  لباس مخصوص بسيج داده شود. وي در پاسخ به پرسش ديگري در مورد اينكه آيا بسيجيان در آينده با لباس نظام در عمليات  حضور خواهند يافت گفت: اين موضوع بستگي به تدبير عمليات  دارد ولي سعي ما اين است كه بسيجيان با لباس مخصوص حاضر شوند. فرمانده نيروي مقاومت بسيج در مورد ادامه فعاليت  مراكز ايست و بازرسي در خيابانهاي تهران گفت: توقف اين  فعاليت ها بستگي به شرايطي دارد كه با آن مواجه هستيم  زيرا معمولا" پست هاي بازرسي بنا بر نياز ايجاد مي شوند كما اينكه در جريان آشوبهاي اخير تهران همين پست ها وسايلي نظير كوكتل مولوتوف و چوب و چماق از بعضي افراد كشف كردند و در جلوگيري از اقدامات خرابكارانه دشمنان و فريبخوردگان تاثير بسزايي داشته اند. سردار سرتيپ حجازي  در مورد دستگيرشدگان حوادث اخير گفت: نيروي مقاومت بسيج  افراد دستگير شده را به مقامات مسئول نيروي انتظامي و وزارت اطلاعات تحويل داده است كه اكثر آنها با اخذ تعهد آزاد شده اند. 
