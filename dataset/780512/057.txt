   تداوم ناكامي هاي كشتي ايران از روسيه تا دانمارك  گروه ورزشي: با آنكه چند روزي از پايان پيكارهاي كشتي  فرنگي قهرماني نوجوانان جهان در كشور دانمارك مي گذرد،  اما عدم توفيق نوجوانان اعزامي كشورمان در اين مسابقه ها و تنها كسب دو مدال نقره ويك برنز توسط اين گروه در اين  ميدان هنوز هم مورد تجزيه و تحليل دوستداران و علاقه مندان اين رشته قرار دارد و بسياري نيز كسب اين  نتايج ضعيف و دور از انتظار را در شان و اندازه هاي  واقعي كشتي ايران نمي دانند.  در پي ناكامي و تزلزل نمايندگان كشتي آزاد ايران در" جام  ياريگين" روسيه اين دومين شكستي بود كه در كنار ورزشي آن  هم كشتي نصيبمان شد. بنا بر اين آن ها كه عاشق و دلسوخته  اين رشته هستند به صورتي كاملا" طبيعي حق دارند نسبت به  رويدادهاي اين رشته حساسيت نشان داده و به مناسبت هاي  مختلف درباره آن ها غم و شادي خود رانشان دهند.  هر دو اتفاق از زواياي مختلفي قابل بررسي و كارشناسي  است كه متاسفانه از عيوب و نواقص مشتركي نيز بهره مندند.  در جمع بندي كلي تر، كشتي در سال هاي اخير از ريتم و حركت يكنواختي برخوردار شده و همين حركت هاي كند و غيرعلمي زيان ها و مشكلاتي را هم فراهم آورده است و قابل  پيش بيني هم مي تواند باشد كه اگر در شرايط موجود شوك  مناسبي به اين مجموعه وارد نشود، باز هم اين چنين  شكست ها و نارسايي ها نيز بوجود آيد و تاسف انگيزتر اينكه هيچ كس در هيچ رده اي براي رفع مشكلات تصميم درستي  نمي گيرد و پيروزي هاي مقطعي خانگي نيز عامل بازدارنده  ديگري است كه مسير حركت هاي اصولي و درست را ناهموار مي سازد.  كدام ذهن سالمي مي تواند اين شكست هاي تازه را ببيند و بعد هم باور كند كه پشتوانه كشتي ايران كاملا" سرزنده و بيدار است و براي ادامه حيات خود در آينده راهي كم خطر و هموار پيش روي دارد؟ شيوه غلط ديگري هم مرسوم است كه با تغيير افراد در پست هاي مختلف و رفت و آمدهاي مرسوم هدف  اصلي كه بازشناسي و بازسازي نيروهاي مستعد است هميشه گم  مي شود و كمتر كسي هم پيدا مي شود كه صادقانه و دور از حب و بغض ها كمربند همت را ببندد و از مسيري كه حداقل  خود به آن معتقد است، كاري را كه آغاز كرده است، به  انتها برساند.  در كشور ما به دليل آن كه كمتر ورزشكاري از روي  شيوه هاي متداول در جهان به دنياي قهرماني گام مي نهد،  فاصله هاي ايجاد شده هرگز مفيد واقع نمي شوند و حتي در پاره اي اوقات دچار عارضه و كاستي نيز مي گردند.  از مجموعه اين فراز و نشيبها يك نتيجه كلي حاصل مي شود و آن اينكه كشتي علاوه بر رده بزرگسالان در مرحله  نوجوانان نيز دچار ضايعه و گرفتاري است و اگر به صورتي  قاطع در صحنه هاي بين المللي ظاهر نمي شود، امري كاملا"  طبيعي و روشن است و تا زماني هم كه مخلصانه راه درست  پيدا نشود، هرگز رونقي ديده نخواهد شد.  القاي اين موضوع كه ديگران با حضور خود در كشور ما ورزش  كشتي كشور را از چنين حالتي خارج ساخته و با دادن  آموزش هاي صحيح تر و كامل تر ما را زودتر به سرمنزل  مقصود مي رسانند، اگرچه شتاب بيشتري به توسعه مطلوب مي بخشد، اما هرگز راه كاملي نيست و تا زماني كه مشكلات  اصلي كشتي كه بسياري از آن ها نيز ناخواسته به وسيله  كساني كه مستقيما" با آن سر و كار دارند بوجود آمده است،  رفع نشود مسير پيروزي ها همواره تنگ و تاريك باقي  مي ماند. امروز جايگاه كشتي متاثر از مشكلات موجود ورزش  كشور به صورتي گنگ و مبهم درآمده است.  در چنين فضايي امروز كشتي فرنگي نوجوانان ما قرباني  مي شود و اگر هوشيارانه و عاقلانه براي حمايت جدي تر و رفع مشكلات و گرفتاري هاي آن گام هاي اساسي برداشته نشود،  چه بسا كه وضعيت اين ورزش در ساير رده ها نيز از آنچه  كه امروز هست، به صورت بسيار بدتري هم درآيد.  صادقانه مي گوييم: در دوره كنوني كشتي نمي توان انتظار مقام و مدال مطلوب از قهرمانان اين رشته داشت. 
