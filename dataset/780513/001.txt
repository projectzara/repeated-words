 شهريور ماه امسال چهارمين دو سالانه كاريكاتور تهران  در موزه هنرهاي معاصر گشايش مي يابد    اثر بلوم ژان لوئيك از فرانسه  كاريكاتور در ميان رشته هاي گوناگون هنرهاي تجسمي به  خاطر شيوه بيان صريح و آميخته به طنز و شوخي و قابليت هاي شگفت انگيز براي انعكاس شجاعانه مسايل  اجتماعي و مناسبات متقابل حكومت ها و مردم، ارتباط نزديك  و صميمانه اي با مخاطبان خود برقرار مي كند و به اعتبار همين ويژگي ها، هنر كاريكاتور در آستانه ورود بشر به  هزاره سوم، از گستردگي و كاربرد به مراتب بيشتري در مقايسه با دهه هاي گذشته برخوردار شده است. از دستاوردهاي بلوغ ثمربخش اين هنر فراگير وفور نمايشگاههاي  بين المللي كاريكاتور با مضامين جذاب و مورد علاقه مردم  است كه شمار آن در دو دهه اخير به دهها مورد در سال  مي رسد. "دو سالانه كاريكاتور تهران "عنوان يك نمايشگاه  بين المللي است كه كمتر از يك دهه از عمر آن سپري شده  است اين نمايشگاه كه با ابتكار مركز هنرهاي تجسمي وزارت  فرهنگ و ارشاد اسلامي، هر دو سال يكبار در موزه هنرهاي  معاصر برگزار مي شود، در معرفي متقابل آثار هنرمندان  كاريكاتوريست جهان و ايران نقش موءثري داشته است.  نمايشگاه" دو سالانه كاريكاتور تهران "در دوره اي از رشد و شكوفايي هنر كاريكاتور در ايران تولد يافت، تا به نياز دهها هنرمند كاريكاتوريست كشور ما كه بسياري از آنان در سايه همت و تلاش پيگير خود در نمايشگاههاي بين المللي  صاحب رتبه هاي برتر و برنده جوايز گوناگون شده اند، پاسخ  گويد و به نوعي، كار تبادل تجربه ها در عرصه اين هنر جهاني را به انجام برساند.  نخستين نمايشگاه دو سالانه كاريكاتور در 13 شهريور ماه  1372 با آثاري از 112 هنرمند ايراني و 417 هنرمند خارجي  گشايش يافت. در اين نمايشگاه براساس موضوع اصلي "قلم "و همچنين موضوع آزاد 1300 كاريكاتوريست ايراني و 1140 كاريكاتوريست خارجي شركت داشتند.  و به ترتيب هنرمندان كاريكاتوريست ميخائيل زلاتكوفسكي از روسيه، علي جهانشاهي از ايران، جيونجي آكي شي جه از ژاپن،  اولگ اسمال از اوكراين، برنادو فاكتا از آرژانتين جوايز و لوح افتخار نفرات اول تا دوم را به خود اختصاص دادند.  داوري اين نمايشگاه را لوچيوتر ويانو از ايتاليا، آنه  واسيلوسكي از مقدونيه، والري كورتو از مولداوي، گوربوز دوگان آكشيو گلو از تركيه، جواد عليزاده، جواد پويان و حسين خسروجردي از ايران برعهده داشتند. در اين نمايشگاه  همچنين 5 هنرمند كاريكاتوريست به نام هاي "ييري اسليوا"  از جمهوري چك، گليگور كوستوفسكي از مقدونيه، فرامرز دلجوي توحيدي از ايران، بنويسار وسليسي نرو از روماني و ايوان هاراميا از كرواسي موفق به دريافت لوح افتخار شدند.  در دومين نمايشگاه دو سالانه كاريكاتور تهران كه با دو موضوع كتاب و آزاد در شهريور ماه 1374 در حوزه هنرهاي  معاصر تهران برپا شد، 907 هنرمند با 2735 اثر از 46 كشور جهان شركت داشتند، كه از اين تعداد 156 نفر با 196 اثر به بخش مسابقه راه يافتند. در اين نمايشگاه به ترتيب زيانگ ون بين از چين، حميد بهرامي از ايران، آنجليس  ماركو از ايتاليا، كوشوكين از اوكراين، داود كاظمي از ايران، مانايف از روسيه، پنيك پانكو از كرواسي جوايز اين  دوره را به خود اختصاص دادند و همچنين 15 نفر از هنرمندان كاريكاتوريست ايران و جهان موفق به دريافت لوح  تقدير شدند.  سيدعلي ميرائي، بهمن رضايي نامقي، افشين سبوكي، عليرضا معماريان، سيدحسن موسي زاده و علي جهانشاهي  دريافت كنندگان ايراني لوح تقدير اين دوره بودند. داوري  اين دوره برعهده جواد پويان، حسين خسروجردي و جواد عليزاده از ايران، كاميل پاووز از تركيه وسردارويچ از كرواسي بود.  در سومين نمايشگاه دو سالانه كاريكاتور تهران كه با موضوع اصلي ميراث فرهنگي و موضوع آزاد از ميان 2495 اثر از 906 هنرمند 45 كشور جهان شركت كردند، از اين تعداد 1692 اثر متعلق به 663 هنرمند ايراني بود. در ميان  كشورهاي شركت كننده خارجي به ترتيب چين با 46 نفر،  ايتاليا 25 نفر، كرواسي 19 نفر، روسيه 16 نفر، لهستان 16 نفر بيشتر آمار شركت كنندگان خارجي را دارا بودند. در ميان 430 اثر متعلق به 267 هنرمند كاريكاتوريست كه به  بخش مسابقه راه يافته بود، 7 هنرمند به شرح زير برنده  جايزه و لوح تقدير شدند:  جولين پناپاي از روماني، سعيد مشهدي زاده از ايران،  كوزوبوكين از اوكراين، حميد بهرامي از ايران، علي شاه  علي از ايران، كازانوسكي از اوكراين، چگودايئو از روسيه.  همچنين براساس راي داوران اين دوره عليرضا تركيبي، ميترا هوشيار، كيومرث كياست، حامد دانشور، حميدرضا بيدقي از ايران و زلاتكوفسكي از امريكا، فلاويوماسي و منگائو از ايتاليا، يوهو آچون از چين، اوزائيك از كرواسي،  استاوارسكي از لهستان موفق به دريافت لوح تقدير شدند.  آثار اين دوره از نمايشگاه را سيدمحمود بهشتي، جواد عليزاده، حسين خسروجردي از ايران و خانم ماريا كولينو از اسپانيا و كارلوس آموريم از برزيل داوري كردند. زمان  برگزاري نمايشگاه 4 و 5 مهرماه 1376 بود.  بهار امسال چهارمين نمايشگاه دو سالانه كاريكاتور تهران  برپايه موضوع اصلي "پايان "و همچنين موضوع آزاد،  كاريكاتوريست هاي ايراني و خارجي را به شركت در اين  نمايشگاه فراخواند. در تعريف موضوع اصلي نمايشگاه يعني  پايان، در فراخوان آمده است:  قرن پايان مي يابد; اما جهان هنوز در حسرت پايان هايي  ديگر است. پايان... شوق اين پايان ها، وجدان بشري را به  انتظاري شيرين و سازنده فرامي خواند; انتظاري كه جوهر انسان را معنا مي بخشد. چهارمين نمايشگاه دو سالانه  بين المللي كاريكاتور تهران قرار است هجدهم شهريورماه  سال جاري در موزه هنرهاي معاصر گشايش يابد. دبيري  چهارمين دو سالانه كاريكاتور تهران را" محمدحسين نيرومند"  برعهده دارد.  دو سالانه بين المللي كاريكاتور تهران طي سه دوره  برگزاري، سايه روشن هايي را پشت سر گذاشته است. حركت در بستري از آزمون و خطا براي يك نمايشگاه بين المللي چندان  دور از انتظار نيست، اما توقع هنرمندان كاريكاتوريست  كشور ما اين است كه نمايشگاه در هر دوره نسبت به  دوره هاي گذشته كاستي ها را جبران كند و به كميت و كيفيت  بهتري دست يابد.  در اين دو سال كه از برگزاري سومين دو سالانه كاريكاتور تهران سپري مي شود، هنرمندان كاريكاتوريست ايران صاحب مركزي به نام "خانه كاريكاتور" شده اند. اين خانه كه به  همت شهرداري تهران ايجاد شد اكنون تحت پوشش سازمان  فرهنگي هنري شهرداري به فعاليت ادامه مي دهد. خانه  كاريكاتور در زمينه آموزش كاريكاتور، فعاليت شاياني  داشته است، اما مي تواند با تبديل شدن به كانوني جهت  گردهمايي و نشست هاي كاريكاتوريست هاي ايراني، به سامان  بخشيدن حقوق صنفي هنرمندان اين رشته كمك كند.  امسال همزمان با چهارمين نمايشگاه بين المللي كاريكاتور تهران، كنفرانسي نيز تحت عنوان كاريكاتور، ديروز، امروز و فردا برگزار مي شود. در اين كنفرانس كه در قالب ميزگرد و سخنراني برپا خواهد بود، استادان، كارشناسان و هنرمندان  كاريكاتوريست، آثار و مطالب خود را درباره پيشينه و نقش  اين هنر مردمي در تحولات جامعه ارائه خواهند كرد.  دو سالانه هاي تهران به مثابه پلي است كه كاريكاتور شرق  آسيا را به اروپا و قاره امريكاپيوند مي دهد و نقش  مهمي در تبادل فرهنگ ها و تمدن ها دارد.  اسماعيل عباسي 
