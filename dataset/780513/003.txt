 * مهندس مددي: در قانون مطبوعات انجمني براي دفاع از حقوق خبرنگاران پيش بيني نشده است  * دكتر پورسيد: بسياري از حقوق مطبوعات ناديده گرفته شده  است * دكتر كاظم معتمدنژاد: اعلام كنيم مطبوعات را نمي توان  تعطيل كرد * دكتر محسن اسماعيلي: تاكيد كنيم هيات نظارت حق لغو امتياز ندارد * دكتر محسنيان راد: بايد بازداشت و ضرب و شتم  روزنامه نگاران ممنوع شود گروه اجتماعي: نخستين جلسه سمينار دوروزه، نقد و ارزيابي  قانون مطبوعات و اصلاحيه آن صبح ديروز در محل مجلس شوراي  ملي واقع در ميدان بهارستان برگزار شد.  در ابتداي اين جلسه مهندس مددي از اعضاي مركز پژوهشهاي  مجلس عدم ارائه تعريف علمي جامع و مانع از جرم مطبوعاتي،  عدم وجود ضمانت اجرايي براي رسالت مطبوعات، قديمي بودن  شرايط اخذ پروانه، ابهام در وظايف هيات نظارت و هيات  منصفه، عدم وجود انجمن صنفي براي دفاع از حقوق خبرنگاران  را از مهمترين ايرادات قانون فعلي مطبوعات دانست و گفت:  مركز پژوهشها، تحقيقاتي را در اين زمينه ها انجام داده  است كه در جلسه امروز نظرات دست اندركاران مطبوعات را نيز به اين تحقيقات مي افزايم.  سخنران بعدي دكتر بهزاد پورسيد بود كه در مورد حقوق  مطبوعات سخنراني كرد. وي با اشاره به بخش رسالت مطبوعات  در قانون مطبوعات مصوب سال 64 گفت: براي ايفاي اين رسالت  بايد مطبوعات حقوقي هم داشته باشند.  وي افزود: بسياري از حقوق مطبوعات ناديده گرفته شده است  از جمله مطبوعات براي دست يابي به اطلاعات مشكل اساسي  دارند و همچنين از دست اندركاران مطبوعات حمايت كافي  صورت نمي گيرد و مباني مسئوليت معلوم نيست.  وي با اشاره به عدم شفافيت آئين دادرسي محاكم  رسيدگي كننده به جرم مطبوعاتي پيشنهاد كرد بجاي قانون  مطبوعات قانون رسانه ها تدوين شود.  سخنران بعدي اين جلسه دكتر كاظم معتمدنژاد بود وي با اشاره به اصول بنيادي حقوق مطبوعات گفت: حال كه قرار است  قانون مطبوعات اصلاح شود، پس به اين مختصر قناعت نكنيم و به دگرگوني ساختاري قانون مطبوعات بپردازيم.  وي گفت: شيوه تاسيس مطبوعات را از صدور مجوز به شيوه  اعلام نامه اي تغيير دهيم و همچنين تعقيب قضايي نشريات  را نظام مند كنيم.  معتمدنژاد پيشنهاد كرد: بر ممنوعيت توقيف تاكيد كنيم  همچنين اعلام كنيم كه مطبوعات قابل تعطيل كردن نيست در جرايم مطبوعاتي نيز فقط مدير مسئول مورد تعقيب قرار گيرد و دادرسي ويژه اي براي مطبوعات درنظربگيريم.  وي در پايان گفت: چون در اين فرصت كم نمي توان بطور جامع  قانون مطبوعات را اصلاح كرد اجازه داده شود اين قانون به  مدت 3 ماه مسكوت گذاشته شود تا در اين سه ماه نظرات  اصلاحي جمع آوري و تدوين شود.  دكتر محسن اسماعيلي سخنران بعدي اين جلسه بود. وي كه در مورد قواعد نظارت بر مطبوعات سخن مي گفت با انتقاد از جايگاه هيات نظارت بر مطبوعات گفت: صلاحيت رسيدگي يك  هيات اداري به تخلفات نشريات يك امر عجيب است و اين هيات  صرفا بايد رسيدگي شكلي كند و بايد صراحتا در قانون ذكر شود كه اين هيات حق لغو امتياز ندارد. همچنين بايد نظارت  ضابطه مند شود.  وي با اشاره به اينكه انتشار نشريه حق است نه امتياز گفت:  كلمه امتياز در بازنگري قانون مطبوعات بايد كلا از قانون حذف شود زيرا انتشار نشريه حق است.  دكتر محسنيان راد سخنران بعدي اين جلسه گفت: با تفاسير مختلفي كه از قانون مطبوعات مي شود بيشترين فشار بر روزنامه نگاران وارد مي شود و با توقيف هر نشريه  خودسانسوري كه آفت روزنامه نگاري است بيشتر رشد مي كند.  وي گفت: بايد بازداشت و ضرب و شتم روزنامه نگاران ممنوع  شود و حقوق مادي و معنوي روزنامه نگاران حفظ شود.  دكتر الهام نيز در اين جلسه گفت: در قانون فعلي صراحتي  در مورد اينكه مدير مسئول، مسئول همه مطالب است ذكر نشده  و مجازاتها نيز مشخص نيست. بايد اين امور به صراحت مشخص  شود تا برخوردهاي دوگانه اي كه وجود دارد، از بين برود.  در ادامه جلسه اول دكتر قاسم شعباني نيز سخنراني كرد.  اين سمينار امروز نيز ادامه دارد. 
