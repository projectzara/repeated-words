 چاپلوسي و تملق ; رونق بازار ريا(بخش پاياني) مسلما"، پديده ناهنجار و ضد ارزشي مانند" تملق و چاپلوسي" قبل از اينكه معلول كمي درآمد باشد يك معضل  فرهنگي و آسيب اجتماعي بسيار خطرناك است كه بايد به طور ريشه اي با آن برخورد شود تا درمان گردد.  براي اين كار ابتدا بايد به اصلاح روابط مناسبات اجتماعي  افراد پرداخت و با تغيير اساسي و بنيادي در نظام فكري و شيوه هاي رفتار و كردار و بينش آنان، زمينه را براي رشد و ارتقاء فرهنگي آنان فراهم آورد تا خودشان را باور داشته باشند و به لياقتها، شايستگي ها و استعدادهاي خود پي ببرند. اين مهم مي تواند در پرتو تربيت و آموزش و پرورش صحيح و متحول كردن ارزشهاي اجتماعي صورت پذيرد تا افراد در محيطي سالم و به دور از هر گونه آلودگيهاي  رفتاري و شخصيتي و فكري تربيت شوند و پرورش يابند و با ارائه الگوهاي رفتاري مناسب از جانب كارشناسان اجتماعي،  رواني، حقوقي و تربيتي... و با وسيله و ابزارهاي فرهنگي  مانند روزنامه و مجلات و كتابهاي درسي، راديو و تلويزيون  و برقراري عدالت و نفي تبعيض در جامعه، افراد بتوانند در جايگاه واقعي خود قرار بگيرند تا با داشتن عزت نفس و پرهيز از پيروي هواهاي نفساني خويش، آزادمنشي و هويت  انساني شان را زير سئوال نبرند. زيرا سلطه گري و سلطه  پذيري عمده ترين دليل چاپلوسي و تملق گويي است كه حرمت و شخصيت انساني را زير پا له مي كند و انسانها را آلت دست  و زير دست ديگران قرار مي دهد. در واقع مي توان گفت اين  هم ناشي از استبداد و سلطه گري طبقات حاكم بوده كه هميشه  همه چيز را از آن خود دانسته و از آن به عنوان يك اهرم  فشار مردم را تحت تاثير قرار مي داده اند تا به منافع و خواستهاي شيطاني خود دست يابند.  تامين نيازهاي مادي افراد، در جهت برخورداري از يك زندگي  شرافتمندانه و در حد معقول با توجه به هزينه هاي زندگي و در نتيجه بي نياز كردن آنها، به منظور آلوده نشدن به  فساد و اعمال غيراخلاقي ضروري به نظر مي رسد زيرا سلامت  اخلاقي يك جامعه درگرو برقراري ارتباطات و مناسبات  سالم اجتماعي است. همچنين رفع كمبودهاي رواني و مديريتي  از عوامل مهم ديگر مي باشد كه موجب رشد و آگاهي و شعور اجتماعي افراد جامعه مي گردد. داشتن روحيه انتقادپذيري  مسئولان و مديران، كه با فراهم آوردن زمينه هاي سالم  كاري و سازنده كاركنان خود را به سوي تكامل شخصيت و تعالي رشد و نوآوري و خلاقيت هدايت نمايند تا آنان را براساس لياقت و شايستگيهاي علمي و سلامت اخلاقي شان،  موردمحك و ارزيابي قرار دهند و به دور از هرگونه  زدوبندهاي سياسي، اقتصادي، مسئوليت ها را به آنها بسپارند.  زيرا پذيرش مسئوليت و يا داشتن قدرت وسيله اي است براي  خدمت به مردم و بسط عدل و آزادي و تحكيم بنيانهاي برابري،  صلح، هماهنگي و همگامي و تربيت، براي فراهم كردن  زمينه هاي زيست مناسب دركنار همنوعان به دور از هرگونه  نيرنگ و رياكاري.  گزارش از منيژه طلايي 
