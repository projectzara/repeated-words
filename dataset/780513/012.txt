   گفت وگوي صريح با دكتر علي اصغر فاني، معاون نيروي انساني  وزارت آموزش و پرورش  * وقتي نظام نيم سالي مي شود ساعت هاي هفتگي درس دو برابر خواهد شد. يعني يك كتاب كه از اول مهر تا آخر ارديبهشت قرار بود تدريس شود، مي بايست از اول مهر تا دي  تدريس شود، به همين دليل مي بايست ساعات هفتگي تدريس  بيشتر وحتي دو برابر شود گفت وگو از سيدافشين اميرشاهي  اشاره:  يكي از اهداف طراحي نظام جديد آموزش متوسطه اين بود كه  دانش آموزان پس از پايان تحصيل، جذب بازار كار شوند. در حالي كه هنوز هم مانند سالهاي قبل، ورود به دانشگاه  مهم ترين هدف بسياري از دانش آموزان دوره متوسطه است. به  همين خاطر آموزش متوسطه شايد در ميان دانش آموزان و خانواده هاي آنها از اهميتي دوچندان برخوردار باشد. از اين رو هرگونه تغيير و تحولي در آموزش متوسطه، نگراني ها و پرسش هاي فراواني را براي دانش آموزان و خانواده هاي  آنها ايجاد مي كند. امسال قرار است اصلاحاتي در نظام  جديد آموزش متوسطه صورت پذيرد. در مورد اين اصلاحات و همچنين مسائل نظام جديد آموزش متوسطه با دكتر علي اصغر فاني معاون آموزشي وزير آموزش و پرورش گفت وگويي صورت  داده ايم كه در پي مي آيد.  * قرار است از ابتداي سال تحصيلي جديد، اصلاحاتي در نظام  جديد آموزش متوسطه صورت پذيرد. اين اصلاحات چيست؟ - قبل از اين كه به اين سئوال شما پاسخ بدهم، لازم است  اول بررسي كنيم كه چه مشكلاتي وجود داشته كه مجبور شده ايم اين اصلاحات را در نظام آموزشي اعمال كنيم.  مشكلات نظام جديد متوسطه رادر دو بخش طبقه بندي مي كنم.  نظام موجود، نظام نيم سالي واحدي يا ترمي واحدي است. يكي  از پيام هاي نظام جديد ارتباط با بازاركار بوده است كه  به تبع اين پيام، شاخه اي به نام كار دانش ايجاد شده است.  انعطاف پذيري نظام جديد آموزش متوسطه براي اين كه  دانش آموزان بتوانند در ميان شاخه ها و رشته هاي مختلف  تغيير رشته بدهند وهمچنين افزايش دانش آموزان تحت پوشش  متوسطه و كاهش افت تحصيلي از ديگر پيام هاي نظام جديد آموزشي است. اين موارد از پيام هاي اصلي نظام جديد است.  البته يك پيام فرعي هم داشته است كه تعداد افراد پشت  كنكوري را كم كند كه در واقع حاصل چهار پيام قبلي است.  چيزي كه به عنوان اصلاحات وارد آن شديم، اصلاح در روش  اجراي اين نظام بوده است. اشكالاتي هم كه وارد آن مي شوم،  در واقع اشكالاتي است كه ناشي از اجرا بوده است.  * آيا اين اصلاحات در قالب لايحه جديد پيشنهادي در مورد نظام آموزش و پرورش صورت مي پذيرد؟ - خير، اين اصلاحات در قالب اين لايحه نيست. در اين  اصلاحات دنبال اين كه به فرض بگوييم كار و دانش نباشد نيستيم. ما سعي در حفظ پيام هاي اصلي داريم و مي خواهيم  ببينيم چگونه نظام آموزشي را اجرا كنيم تا اشكالاتي كه  در حال حاضر وجود دارد را به حداقل برسانيم. در اجرا،  نظام به صورت نيم سالي واحدي بوده است. در نظام نيم سالي  دانش آموزان درس هاي خود را به دو گروه تقسيم مي كنند و بخشي از درس هاي خود را در ترم اول و بخش ديگر را در ترم  دوم مطالعه مي كنند. شبيه به اين كار طرحي در سال 61 در مقطع راهنمايي به صورت آزمايشي تحت عنوان "طرح تام "اجرا شده است. طرح تام پس از مدتي، ارزشيابي و عدم كارآيي آن  در تحقيق اثبات شد و دوباره همان نظام سالي اجرا شد.  يك پيام ديگر در ارتباط با اجرا، واحدي بودن اين نظام است.  اگر دانش آموز در يك يا دو درس نمره لازم را به دست  نياورد، تنها در همان درس ها مردود شده است و قبولي در بقيه درس ها براي دانش آموز محفوظ خواهد بود. ضمن اين كه  هر كدام از روش هاي نيم سالي و واحدي داراي نكات مثبت و منفي است. وجود نكات منفي باعث شد كه درجهت اصلاح اجراي  نظام جديد آموزش متوسطه اقدام كنيم.  وقتي نظام نيم سالي مي شود ساعت هاي هفتگي درس دو برابر خواهد شد. يعني يك كتاب كه از اول مهر تا آخر ارديبهشت  قرار بود تدريس شود، مي بايست از اول مهر تا دي تدريس  شود، به همين دليل مي بايست ساعات هفتگي تدريس بيشتر وحتي دو برابر شود. اين كار درك مطالب درسي را براي  دانش آموز دشوار مي كند اشكال ديگر نظام نيم سالي اين  است كه باعث از بين رفتن پيوستگي بعضي از درس ها مي شود.  مثلا" دانش آموزي در ترم اول در كلاس اول متوسطه درس  فيزيك را انتخاب مي كند و ترم دوم هم شيمي را انتخاب مي كند اين دانش آموز اگر در ترم سوم درس فيزيك 2 را انتخاب كند بين پايان درس فيزيك و آغاز دوباره آن كه در مهر سال بعد خواهد بود، حدود هشت تا نه ماه  فاصله مي افتد. در نتيجه باعث مي شود دانش آموز بسياري  از مفاهيم اين درس را فراموش كند.  اصطلاحا" پيوستگي در آموزش در تعدادي از دروس از بين  مي رود. نظام نيم سالي باعث شده كه ارتباط معلم و دانش آموز تقريبا" از بين برود. چون بسياري از معلم ها به دليل كوتاه بودن ترم تحصيلي و زياد بودن تعداد دانش آموزان، ممكن است برخي از دانش آموزان خود را نشناسند.  در نظام نيم سالي حجم برنامه ريزي در مدارس دو برابر شده است. قبلا" وقتي مدير مدرسه مي خواست براي نظام سالي  برنامه ريزي كند، يك بار در شهريور برنامه مدرسه را مي نوشت و پس از اعلام برنامه تا آخر سال اين برنامه را دنبال مي كرد. ولي چون سال تحصيلي شامل دو ترم است  مي بايست يك برنامه ريزي مجدد صورت پذيرد كه خود مشكلاتي  را در بردارد.  در مجموع در نظام سالي عمق يادگيري پائين مي آيد و به  تعبير علمي، استحكام يادگيري پايين است.  در نظام واحدي هم اگر دانش آموز در درسي نمره لازم را كسب نكند، مي بايست ترم بعد، درسي را كه افتاده است  دوباره انتخاب كند. مثلا" كسي كه در درس رياضي 1 نمره  لازم را كسب نكند، نمي تواند ترم بعدي درس رياضي 2 را انتخاب كند. در نتيجه ممكن است از نظر زماني بين درس هاي  مختلف تداخل ايجاد شود. يعني دانش آموزي كه در بعضي از درس ها نمره كم آورده است، درترم بعدي ممكن است در يك  زمان هم درس رياضي و هم درس ادبيات داشته باشد. حاصل اين  فرآيند، ايجاد پنجره در برنامه ها است. پنجره باز اصطلاحي در نظام جديد است. پنجره باز يعني در برنامه ريزي دانش آموز در نظام جديد ساعت هايي خالي باشد.  يعني ساعت هايي كه دانش آموز از منزل خارج شده است، ولي  در مدرسه برنامه ندارد. چون بسياري از مدارس فاقد امكانات ورزشي و تفريحي و.. هستند، در نتيجه اين موضوع  باعث رها شدن دانش آموز در مدرسه و ايجاد اختلال در امور آموزشي مدرسه مي شود. به ويژه اين كه تعداد دانش آموزان  نيز در مدارس زياد است. به همين دليل مدير مدرسه به اين  نتيجه رسيده است كه در مدرسه را باز بگذارد تا دانش آموزاني كه برنامه ندارند از مدرسه بيرون بروند و زنگ بعد كه برنامه دارند دوباره برگردند ولي خروج  دانش آموز از مدرسه در سن نوجواني، با فرهنگ كشورمان  سازگاري ندارد.  در نهايت مي توان گفت نظام واحدي، پنجره هاي باز ايجاد مي كند كه از بعد تربيتي و پرورشي مخرب است و با فرهنگ  كشور نيز سازگاري ندارد.  * اشكالات را فرموديد، لطفا" بفرماييد اصلاحات چيست؟ - گفتيم كه نظام آموزشي دانش آموزان به سالي تبديل شود.  يعني به جاي اين كه در طول سال تحصيلي طي دو ترم درس  بخوانند، كل درس ها را با هم انتخاب كنند و تا آخر سال  با درس هايي كه انتخاب كرده اند، پيش بروند. امسال اين  نظام سالي تنها در مورد كساني كه تازه وارد دبيرستان  مي شوند، اجرا خواهد شد و در مورد دانش آموزاني كه سال  قبل در كلاس اول يا دوم دبيرستان درس خوانده اند، اجرا نمي شود آنها تا زماني كه به سطح ديپلم برسند با همان  نظام نيم سالي ادامه تحصيل خواهند داد. چون تطبيق دادن  آنها با نظام سالي مشكلات زيادي دارد و مي توان گفت  غيرممكن است.  در اين طراحي جديد اعلام شده كه در انتهاي سال اول  دبيرستان بايد رشته تحصيلي دانش آموزان مشخص شود و به  يكي از گرايش ها، رشته ها و شاخه هاي تعيين شده، هدايت  شوند. چون در حال حاضر در نظام فعلي آموزش متوسطه  دانش آموزاني هستند كه در كلاس دوم يا سوم دبيرستان درس  مي خوانند، ولي هنوز رشته انتخاب نكرده اند كه به آنها دانش آموزان عمومي گفته مي شود. طراحي جديد به نحوي صورت  پذيرفته است كه تكليف دانش آموز در پايان سال اول  دبيرستان و براي اين كه در چه رشته اي ادامه تحصيل بدهد،  كاملا" روشن است.  * تكليف نظام واحدي چه خواهد شد؟ - ممكن است اين سوءال مطرح شود كه در نظام سالي واحدي،  پنجره ايجاد نخواهد شد. اين سوءال فني و دقيقي است كه  بايد به آن بپردازيم و از نظر كارشناسي نيز وقت زيادي  براي پاسخ به اين پرسش صرف كرده ايم.  بحث ما اين است كه در نظامي كه طراحي كرده ايم، سعي ما بر اين بوده كه نقاط قوتي كه در نظام نيم سالي واحدي  وجود داشته است را حفظ كنيم و نقاط ضعف را به حداقل  برسانيم. در واقع الگويي كه در اصلاح نظام جديد به كار برديم، اين است كه يك سري اصول را تعيين كرده ايم تا اين  اصول در طراحي اصلاح نظام جديد تقريبا" تحت پوشش قرار بگيرد. اين كه مي گويم تقريبا"، براي اين است كه اگر يك  اصل را بخواهيم صددرصد بپوشانيم ممكن است يك اصل ديگر از بين برود.  در يكي از الگوهايي كه طراحي كرده ايم، مواردي چون اصل  حداقل تغييرات، اصل از بين بردن پنجره هاي باز، اصل  استحكام آموزش و.. در نظر گرفته شده است و فصل مشترك  آنها، ميداني شده كه ما طراحي خودمان را در آن ميدان  انجام داده ايم يعني ممكن است پس از توضيحات من،  انتقادهايي را درباره اين اصلاح مطرح كنيد ولي اين  انتقاد در گوشه مستطيل(الگوي طراحي)قرار دارد. يعني  بي توجه نبوديم، ولي وقتي مي خواستيم مجموعه اين اصول را بهينه يابي كنيم، از برخي نكات صرف نظر كرديم. مثلا" روي  اين موضوع كه اگر دانش آموزي در چندين درس نمره لازم را كسب نكرد، مصلحت است كه از كلاس اول به كلاس دوم ارتقاء پيدا كند. اگر هم به سال بالاتر برود، آيا مي تواند همه  درس هاي سال دوم را انتخاب كند كه قطعا" مي بايست ابتدا درس هايي كه از سال اول باقي مانده است را انتخاب كند و سپس برخي از درس هاي سال دوم را بگيرد. با اين روش،  دانش آموز به يك بلاتكليفي دچار مي شود و پنجره هاي  فراواني در برنامه او ايجاد خواهد شد.  جمع بندي ما اين بود كه دانش آموزي كه مي خواهد از كلاس  اول دبيرستان به كلاس دوم ارتقاء پيدا كند، مي بايست دست  كم نمره 10 را در همه درس ها كسب كند، ولي براي اين كه  افت تحصيلي زياد نشود و عده كثيري از دانش آموزان به  خاطر يك يا دو درس مردود نشوند اعلام كرده ايم كه اگر حداكثر در دو درس نمره دانش آموز بين 7 تا 10 باشد نيز،  مي تواند به كلاس دوم برود. اگر هم معدل او 12 باشد در درس سوم هم حتي اگر نمره اش زير 7 باشد، مي تواند تك  ماده كند و به كلاس بالاتر برود.  * ظاهرا" مشابه همين كار در نظام قديم هم وجود داشته است.  - در نظام قديم تنها يك درس بود و دو درس زير هفت تنها متعلق به امتحانات نهايي بود و مربوط به امتحانات داخلي  نبوده است. ممكن است كارشناسان آموزش و پرورش بگويند كه  خيلي" آبكي "نظام آموزشي را طراحي مي كنيد و دانش آموز را با پايه ضعيف و براي اين كه افت تحصيلي كم شود به  كلاس بالاتر مي بريد. در پاسخ بايد گفت آن درس هايي كه  دانش آموز در آنها نمره لازم را كسب نمي كند، نبايد در هدايت تحصيلي دانش آموز موءثر باشد. مثلا" دانش آموزي كه  در رياضي نمره 5 را كسب كرده است، مي تواند به كلاس  بالاتر برود ولي نه به رشته رياضي يعني به رشته اي كه  اين درس پايه اي براي آن رشته تحصيلي است، هدايت نخواهد شد اين تصميم از الگويي كه مختصري درباره آن صحبت شد،  تبعيت مي كند. يعني تقريبا" خواسته است افت تحصيلي را كنترل كند، هدايت تحصيلي را لحاظ كند، تكليف دانش آموز را روشن كند و اين دانش آموز با يك پايه نسبتا"  قابل قبولي به كلاس دوم برود.  اما از سال دوم و سوم، نظام ما سالي خواهد بود و واحدي.  آن جا اگر دانش آموز از يك درس نمره لازم را كسب نكند،  تنهااز همان درس نمره، نياورده ودر كلاس بالاتر بايد آن  را جبران كند. ولي امسال تنها در سال اول دبيرستان اجرا مي شود و در سال دوم و سوم اجرا نخواهد شد.  * در صحبت هايتان از اهداف نظام آموزشي چون كاهش افت  تحصيلي، كم كردن پشت كنكوري ها، افزايش نرخ پوشش  دانش آموزان متوسطه و ارتباط با بازار كار اشاره كرديد.  اهدافي كه ظاهرا" به آن نرسيده ايم و نتيجه آن هم، شكست  خوردن نظام جديد بوده است.  - البته كم كردن پشت كنكوري ها از اهداف كوچك نظام است  و اهدافي كه الان اسم برديد و اشاره كرده بودم كه ما اصلاحات را در اجرا انجام مي دهيم. اين هم كه نظام جديد شكست خورده است يا نه را هم، بر اساس اين استدلال  نمي توان قضاوت كرد.  * به هر حال اگر شكست نخورده بود كه تغيير نمي كرد. ولي  سوءال من اين است كه آيا اصلاحاتي كه انجام مي دهيد باعث  مي شود كه به اهدافي كه نام برديد، برسيم.  - قبول بفرماييد كه ما در كشور با حدود 5 ميليون  دانش آموز متوسطه مواجه هستيم. به علاوه بسياري از تعهداتي كه دستگاههاي مختلف در قبال آموزش و پرورش  داشته اند، به مرحله عمل نرسيده است. ما در لايحه اي كه  در مورد آموزش و پرورش تدوين شده است به اين نكات به  صورت اساسي پرداخته ايم اصلاح در واقع يك نظامي است كه  نمي توان آن را حتي لحظه اي متوقف كرد. در واقع نظام  آموزشي مانند يك قطار است كه نمي توان آن را متوقف كرد و پس از بازسازي دوباره به راه انداخت. بنابر اين مي بايست  اصلاحات نظام آموزشي را در حال حركت انجام بدهيم. به  همين دليل اصلاحات در آموزش و پرورش يك حركت كند است.  * اشاره اي داشتيد به اين كه يكي از پيام هاي نظام جديد ارتباط با بازار كار بوده است كه به تبع آن شاخه اي به  نام كار دانش ايجاد شده است. يعني دانش آموزان پس از تحصيل در دوره كاردانش، جذب بازار كار شوند. در حالي كه  همه دانش آموزان دوره متوسطه و از جمله دانش آموزان شاخه  كاردانش مي خواهند وارد دانشگاه شوند. آيا اين موضوع نقص  نظام جديد را نشان نمي دهد. آيا اصلاحاتي كه انجام  مي شود باعث رفع اين مشكلات خواهد شد.  - مشكلاتي كه بنده اسم بردم، بله، باعث رفع شدن نسبي آن  مشكلات مي شود. من يك بار 5 هدف را گفتم ولي اين  اصلاحاتي كه انجام مي دهيم ناظر بر آن نيست. من مشكلات  را در دو بخش طبقه بندي كردم كه به طور نسبي اين اصلاحات  مي خواهد آنها را حل كند.  * ببينيد وقتي به اهداف مشخص شده نرسيديم، يعني اين كه  مشكلاتي وجود داشته است.  - اهداف به ساختار نظام آموزش و پرورش و اشتغال  برمي گردد. آموزش و پرورش در هيچ كجاي دنيا به تنهايي  مشكل پشت كنكوري را حل نمي كند و اصلا" توقع زيادي از آموزش و پرورش است. چون در جامعه اگر شغلي نباشد مردم  غير از درس خواندن كار ديگري نخواهند داشت. بنابر اين  بحث پشت كنكوري تنها در نظام آموزشي خلاصه نمي شود.  * اين فرمايش شما كه مشكل را تنها آموزش و پرورش  نمي تواند حل كند صحيح، ولي در اين طراحي هايي كه آموزش  و پرورش صورت مي دهد بايد يك ديد كلان داشته باشد و اصطلاحا" سيستماتيك نگاه كند. ولي به نظر مي رسد كه در اين طراحي ها سيستماتيك عمل نمي كند. در لايحه هم فكر مي كنم يك بخشي را ديده و يك بخشي را نديده است.  - شما يك جايي را نشان دهيد كه سيستماتيك نمي بينيد.  * خود نظام جديد آموزش متوسطه كه شكست خورد. يكي از دلايل شكست آن همين بود.  - ما داريم درباره چه چيزي صحبت مي كنيم. درباره اصلاحات.  بنده آمادگي دارم كه هر چقدر شما سوءال كنيد، جواب بدهم.  ولي به روابط عمومي گفتم كه در رابطه با اصلاحات نظام  جديد در خدمت عزيزان هستم. برخي از سوءال هايي كه شما مطرح مي كنيد برمي گردد به مباحثي ديگر كه مربوط به  لايحه جديد نظام آموزش و پرورش مي شود در مورد لايحه هم  به دليل اين كه هنوز از دولت خارج نشده است، وارد نمي شويم. ما در رابطه با اصلاحاتي كه انجام مي دهيم،  ادعا داريم كه سيستمي با قضيه برخورد كرده ايم. حالا شما موردي را بفرماييد كه سيستمي نيست تا من ثابت كنم كه  سيستمي هست.  * به هر حال ما نمي توانيم كه تنها در مورد اصلاحات صحبت  كنيم و به بقيه قسمت ها كاري نداشته باشيم. ولي يك مورد اين است كه آمده ايد از جايگاه و مقام و منزلت معلم صحبت  كرده ايد و اين كه در نظام آموزش و پرورش معلم هدايت  كننده فرايند تعليم و تربيت است و بايد اعتلاي شخصيت  معنوي و منزلت اجتماعي معلم همواره مورد توجه قرار گيرد و به تناسب اين جايگاه و مسئوليت زمينه مناسبي براي  مشاركت فعال آنان در تدوين برنامه هاي آموزش و پرورش به  وجود آيد. آيا به نظر شما همه مسائل و مشكلات معلمان در مورد مقام و منزلت معلم ديده شده است آيا در طراحي كه  صورت داده ايد همه مسائلي كه در ارتباط با معلم وجود دارد مثل ويژگي دانش آموزان هر يك از مناطق، والدين آنها،  مسائل اقتصادي، فرهنگ مردم آن منطقه و.. را در نظر گرفته ايد وقتي معلمي كه در خود ادارات آموزش وپرورش  براي انجام يك كار ساده اداري با مشكل مواجه مي شود،  چطور مي شود از اعتلاي شخصيت معنوي او صحبت كرد.  - اين ها همه مربوط به لايحه است در مورد اصلاحاتي كه  بنده ذكر كردم، اگر سيستماتيك ديده نشده است مثال بزنيد و بفرماييد كجاي آن سيستماتيك ديده نشده است. يك بار است  كه شما مجموعه اي از اعتراضات در مورد فرآيند آموزش و پرورش و كادر ذهن خود داريد مطرح مي كنيد و من هم ممكن  است از شما تندتر صحبت كنم. ولي در اين لحظه درباره  اصلاحات نظام آموزش متوسطه صحبت مي كنم، قبل از مصاحبه  هم به روابط عمومي تاكيد كرده بودم. در برنامه پنج ساله  دوم من همه حرفهاي شما را خيلي هم تندتر گفته ام.  * چرا درباره لايحه صحبت نمي كنيد؟ - براي اين كه لايحه در دولت است و بايد خارج شود.  * سوءال ديگري مي پرسم، در اصلاحاتي كه صورت داده ايد وضعيت دوره پيش دانشگاهي چگونه است چون به هرحال وظيفه  آموزش و پرورش پس از اخذ ديپلم متوسطه توسط دانش آموزان  به پايان مي رسد در حالي كه در اهداف و وظايف  پيش دانشگاهي تعميق معلومات ديپلم، ياد گرفتن يك زبان  خارجي و آمادگي هاي عمومي براي كنكور ذكر شده است. آيا اين وظيفه خارج از مسئوليت آموزش و پرورش و به عهده  آموزش عالي نيست؟ اين اصلاحات چه نقشي در اين مورد دارد؟ - صحبت هاي شما تا حدودي درست است سيستم ما قبلا"  دوازده سال بود و نظام دانشگاهي ما پس از دوازده سال  طراحي شده بود. به همين دليل اگر دانش آموزي مي خواست  وارد دانشگاه شود، درس هاي دانشگاهي را طوري طراحي كرده  بودند كه ابتداي آن وصل مي شود به انتهاي آموزش متوسطه  كه در سال دوازدهم صورت مي پذيرفت در نظام جديد ما ديپلم  را يازده سال كرديم. بنابر اين براي دانش آموزي كه قصد ادامه تحصيل نداشته باشد و بخواهد در جامعه كار كند،  اطلاعاتي كه در دوره مدرسه و آموزش متوسطه كسب كرده براي  زندگي كردن در جامعه كافي خواهد بود، ولي براي ادامه  تحصيل كافي نيست. به همين خاطر اگر دانش آموزي بخواهد وارد دانشگاه شود بايد فاصله بين آخر ديپلم يازده ساله و ابتداي ورود به دانشگاه را پر كند. مدت ها روي اين قضيه  بحث شد كه اين فاصله را چه كسي پر كند. آيا به قول شما آموزش عالي بايد پر كند يا آموزش و پرورش.  اين تجربه دشوار يك بار در سال 56 امتحان شده است. در سال 56 قرار بود كه دانش آموزان وقتي به سال يازدهم  مي رسيدند و ديپلم مي گرفتند، چون قرار بود يازده ساله  ديپلم بدهند، يك سال در دانشگاه پيش نياز بخوانند. همان  سال وزارت فرهنگ و آموزش عالي اعلام كرد كه توان اجراي  اين كار را ندارد. البته برآوردي هم صورت پذيرفت و نتايج  آن نشان داد كه هزينه اجراي اين كار براي آموزش عالي  بسيار بالا است. چون هزينه سرانه يك دانش آموز با يك  دانشجو فاصله زيادي دارد. قرار شد كه آموزش و پرورش اين  كار را در سال دوازدهم اجرا كند نظام سپس شد" يازده سال  به علاوه يك "كه آموزش عالي زيربار اجراي آن نرفت و در نتيجه آموزش و پرورش آن را دوباره اجرا كرد.  * توضيحات جنابعالي در واقع به نوعي تكرار سئوال من بود.  مي خواستم بدانم در اصلاحاتي كه انجام داده ايد آيا فكري  براي مشكلات پيش دانشگاهي در نظام جديد شده است؟ آيا تغيير و تحولي در اين رابطه صورت مي پذيرد؟ - اين مساله را در لايحه آورده ايم.  * درباره لايحه جديد هم كه صحبت نمي كنيد.  - هر زمان كه لايحه به مجلس برود، خبرنگاران را دعوت  مي كنم و شما خواهيد ديد كه بسياري از نكاتي كه اشاره  مي كنيد ما هم همان حرف شمارا مي زنيم.  * تدوين لايحه اي در مورد آموزش و پرورش قطعا" با اهميت  است. به نظر مي رسد كه كمتر با كارشناسان و صاحبنظران  خارج از آموزش و پرورش مشورت شده باشد. در مورد اين  لايحه با بسياري از اساتيد و صاحبنظراني كه عمده  فعاليتشان در مورد آموزش و پرورش است تماس گرفتم ولي  اطلاع چنداني از جزئيات اين لايحه نداشتند. چرا در مورد اين مسائل مهم كمتر اطلاع رساني مي شود.  - اين لايحه در سال 76 به همه روزنامه ها داده شد.  همزمان كه اين لايحه به دولت ارائه شد، در اختيار رسانه ها نيز قرار گرفت نظراتي هم به دست ما رسيد كه در پيش نويس مجددي كه در اين مدت تنظيم شده است لحاظ كرديم.  با اعضاي هيات علمي دانشگاه تربيت معلم نشستي داشتيم و اين لايحه را در اختيار آنها قرار داديم. در شوراي عالي  برنامه ريزي وزارت فرهنگ و آموزش عالي با حضور اساتيد طراز اول كشور نيز مطرح شده است. اين لايحه به سال 65 كه  شوراي تغيير نظام فعاليت مي كرد برمي گردد و همه گروههاي  كاري در استان ها از طريق شوراي تغيير نظام در اين رابطه  فعال بودند و در هر استان يك شوراي تغيير نظام با حضور اساتيد دانشگاه، معلمان و مديران و كارشناسان تشكيل شد و همه درگير بودند. بنابراين ما چيز محرمانه اي نداريم كه  بخواهيم اطلاع رساني نكنيم، ممكن است در بعضي از فرازها نيز با شما در رابطه با سئوال هايي كه در مورد پيش  دانشگاهي مطرح مي كنيد، هم نظر باشيم و اين كه گفتم در رابطه با لايحه صحبت نمي كنيم، طبيعي است كه وزارت آموزش  و پرورش يك نظر را به دولت داده است و دولت نيز اصلاحاتي  را روي آن نظر انجام مي دهد و هر وقت خواست، از دولت به  مجلس برود، ما از آن چيزي دفاع مي كنيم كه نظر دولت باشد.  بنابر اين طبيعي است كه به عنوان نماينده دولت حرف  مي زنم. ممكن است به عنوان يك كارشناس نظر ديگري داشته  باشم. براي همين هم هست كه گفتم اجازه بدهيد در رابطه با لايحه وارد بحث نشويم ممكن است وقتي كه لايحه به مجلس  آمد بسياري از سئوالات شما در اين باره رفع شود.  * خيلي متشكرم، سئوال ديگري در مورد سياست مدرسه محوري  داشتم. بر اساس اين سياست در سال تحصيلي جديد، مدير مدرسه در واقع محور مدرسه خواهد بود و سه تشكل در اطراف  او شكل مي گيرند كه شامل شوراي دانش آموزي، نمايندگان  شوراي معلمان و نمايندگان انجمن اولياء و مربيان است كه  مدرسه را با همكاري مدير اداره مي كنند. براساس اين  سياست، اختيارات مدير مدرسه در چه حدي است، اعم از مالي  و يا آموزشي به علاوه شوراي دانش آموزي كه هنوز شكل  نگرفته است، آيا در اولين تجربه خودشان مي توانند در اين  زمينه كمك كنند به علاوه دست كم دو ماه از فعاليت مدارس  بايد سپري شود تا اين تشكل شروع به كار كند. شوراي  معلمان هم كه تاكنون تشريفاتي بوده است. از طرفي به نظر مي رسد كه سيستم اداري ما به دليل تمركزگرا بودن با سياست مدرسه محوري در تناقض باشد و شايد مشكلاتي را ايجاد كند. آيا اين سياست محكوم به شكست نيست؟ - يك بحث تفويض اختيار داريم و يك بحث عدم تمركز ساختاري.  تفويض اختيار در نظام هاي متمركز صورت مي گيرد. يعني  نظام متمركز است و بخشي از وظايف را محول مي كنيم. عدم  تمركز ساختاري هم يعني ساختار و تشكيلات و سازماندهي به  صورتي طراحي شده كه داراي اختيارات تام نيستيم. براي اين  كه از وضعيت متمركز كه شما اشاره كرديد و درست هم هست،  به سمت عدم تمركز معقول برويم كه لزوما" عدم تمركز مطلق  به معناي خوب نيست. يعني آن نقطه بهينه بين تمركز و عدم  تمركز، يك فرآيند است يعني كاري لحظه اي و مقطعي نيست.  بلكه با يك شيب معقول بايد به حالت بهينه برسيم.  بنابراين ناچاريم هر سال در راستاي تحقق سياست مدرسه  محوري، گام هايي را برداريم. حالا امسال اين گام را برداشتيم و سال آينده گام هاي ديگري را برمي داريم.  البته برداشتن اين گام ها يقينا" متناسب با شرايط فرهنگي  سازمان آموزش و پرورش است. 
