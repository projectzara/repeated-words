 گروه علمي فرهنگي: متخصصان و اعضاي كميته بهداشت و درمان  همايش بين المللي خورشيد گرفتگي(در دانشگاه شهيد بهشتي)، نسبت به استفاده از عينك هاي قلابي و خطرات ناشي از آن  هشدار دادند به گزارش روابط عمومي دبيرخانه اين همايش،  عينك هاي مشاهده كسوف كه به تازگي به صورت قابهاي مقوايي  عرضه مي شود و با قيمت نازل در دسترس مشتريان قرار مي گيرد، از نظر بهداشتي قابل قبول نبوده و سبب بروز آسيب ديدگي چشمي مي شود. براساس اين گزارش، عينك هاي اصلي  با لايه مايلار گران است و در ايران نيز يافت نمي شود.  براساس مطالعات انجام شده و اطلاعات بدست آمده از سازمانهاي بين المللي، علاقه مندان به رويت خورشيد گرفتگي مرداد ماه 78 مي توانند به جاي استفاده از اين  عينك ها، از شيشه هاي جوشكاري شماره 14 يا دولايه، از فيلمهاي عكاسي سياه و سفيدي كه به مدت چند دقيقه در معرض  نور خورشيد قرار گرفته باشند، استفاده كنند.  اخبار علمي  استقرار تلسكوپ اشعه ايكس در فضا واحد رسانه هاي خارجي: فضاپيماي رفت و برگشت كلمبيا پس  از در مدار قرار دادن موفق تلكسوپ اشعه ايكس، به زمين  بازگشت. فرماندهي اين ماموريت با" آيلين كالينز" بود كه  نخستين زني است كه فرماندهي يك فضاپيماي رفت و برگشت را برعهده مي گيرد.  به گزارش تلويزيون بي بي سي، در ابتدا به نظر مي رسيد اين ماموريت انجام نمي شود در بار اول، آژير خطر بي دليل به صدا درآمد. بار دوم پرتاب فضاپيما بر اثر توفان در فلوريدا از پرتاب بازماند. اين فضاپيما بالاخره  بار سوم برخاست، هرچند كه وجود نقص فني كوچكي در موتورهاي اصلي سبب شد تا كلمبيا ذخيره سوخت هيدروژن را زودتر از حدمعمول بسوزاند و 11 كيلومتر مانده به مدار مورد نظر متوقف شود. اما اين فاصله، براي استقرار تلسكوپ  عظيم چاندرا كافي بود. اين بزرگترين محموله اي است كه تا به حال فضاپيماي رفت و برگشت به فضا مي برد.  چاندرا ظرف 5 سال آينده، به جمع آوري اطلاعات در مورد انفجارهاي شديد و اشياء انرژي دار در كيهان خواهد پرداخت،  از جمله تپ اخترها، حفره سياه و ابرنواخترها. اين  تلسكوپ حدود يك سال در انتظار بود تا در فضا قرار بگيرد.  دانشمندان بايد اندكي بيشتر از اين منتظر بمانند تا دستگاههاي پيچيده آن تدريجا" به كار افتد.  اما در صورتي كه موفقيت عملكرد چاندرا مانند تلسكوپ  فضايي هابل باشد كه پيشتر توسط يك فضاپيماي رفت و برگشت  ديگر در مدار قرار گرفته بود، اين انتظار ارزش آن را دارد.  تاثير كار فراوان بر بهداشت رواني افراد واحد رسانه هاي خارجي: شمار فزاينده اي از مردم انگليس  شغل خود را به علت فشار روحي رها مي كنند. در نظرسنجي كه  از 2000 نفر انجام شده افراد گفتند تندرستي و حتي  فعاليتهاي خصوصي آنان تحت تاثير شغل قرار گرفته است. بيش  از يك سوم مردم براي تخفيف اين فشار به شرب الكل متوسل  مي شوند، و يك دهم به جلسات مشاوره رواني رومي آورند.  به گزارش تلويزيون بي بي سي، در انگليس شاغلان تمام وقت  دست كم 5/38 ساعت در هفته كار مي كنند كه نيم ساعت از اين ميزان در آغاز قرن جاري بيشتر است. اما براي كاركنان  دفتري، اين افزايش احتمالا" بيشتر است. ساعات كار در كارخانجات كمتر شده است.  مديران ادارات و شركتها اكنون با درك فشارهاي روحي  كاركنان خود مي كوشند انعطاف پذيري بيشتري در برابر خواسته هاي آنان در مورد تغيير ساعات كاري نشان دهند.  كارشناسان اجتماعي مي گويند حفظ ساختار خانواده اقتضا مي كند كه ساعات بيشتري را در خانه سپري كنيم. اين امر از نظر روابط بين والدين با هم و با فرزندان اهميت  فراوان دارد.  ماهيت كار دچار دگرگوني زياد شده است بسياري از شاغلان  مايلند اندكي كمتر كار كنند; در عوض بيكاران فقط در پي  شغل هستند، حال هرچه مي خواهد باشد.  بازپرداخت وامهاي سنگين، باعث مي شود زن و شوهر در كار غرق شوند. موضوع اين است كه صحبت درباره تغيير فرهنگ  ساعات كار طولاني، ساده تر از عملي كردن آن است.  تلفن با اينترنت  پيشرفت اينترنت براي خيلي از مديران باعث دردسر شده است.  نظر به برخورداري از سرعت تبادل اطلاعات در دنياي امروز،  ديگر تلفن، فاكس و موبايل كافي نيست. آيا بايد هميشه يك  لپ تاپ(كامپيوتر كوچك قابل حمل)همراه داشت؟ جواب اين است كه خير، ديگر احتياج به چنين چيزي نيست چرا كه موبايل هاي بريد(چند قطبي)نه تنها به عنوان يك  دستگاه تلفن قلمداد مي شوند، بلكه يك mailايستگاه - E  (پست الكترونيكي)نيز به شمار مي روند.  حتي در بين جلسات هم، مي توان با اين تلفن، پست  الكترونيكي را شماره گيري كرد و جديدترين پيغام هاي  وارده را دريافت كرد.  اين دستگاه موبايل 230 گرم وزن داشته و در آلمان حدود 1399 مارك به فروش مي رسد.  منبع: مجله / منيجر 99 ترجمه: مژگان سالاري  تبديل سلول سالم به سلول سرطاني  واحد رسانه هاي خارجي: پژوهشگران آمريكايي اعلام كردند به پيشرفت شاياني در زمينه مبارزه با سرطان نائل  آمده اند. دانشمندان يادشده توانستند يك سلول سالم را سرطاني كنند. اين كشف مي تواند به توليد داروهايي منجر شود كه سرطان را از بين ببرند.  به گزارش تلويزيون بي بي سي، سلولهاي بدن در حالت طبيعي  براي جايگزيني سلولهاي فرسوده تكثير مي شوند. گاهي اين  فرايند با مشكل مواجه مي شود و سلولها بي رويه تكثير مي شوند و يك غده سرطاني ايجاد مي شود. هيچكس دقيقا"  نمي داند چه رخ مي دهد كه اين فرايند طبيعي را به سرطان  تبديل مي كند. شماري از پژوهشگران در آمريكا اعلام كردند درك مهمي از چگونگي آغاز سرطان پيدا كرده اند. آنان  توانستند با سه تغيير ژنتيك، يك سلول سالم را در لوله  آزمايشگاه سرطاني كنند اولين تغيير آني بود كه به  افزايش طول عمر سلول كمك مي كرد. دومين تغيير رشد بي رويه سلول را سبب شد و سومين تغيير باعث توقف  سازوكاري شد كه رشد غيرطبيعي را مانع مي شود. اين  دستاورد علل اصلي سرطان را روشن مي كند.  توليد نخستين غده سرطاني مصنوعي انساني، تحولي شايان  توجه در فهم ما از ريشه اساسي سرطان قلمداد شده است.  البته تحقيقات بيشتري لازم است تا اين دانايي به دستيابي  به درمانهاي موءثر بيانجامد. 
