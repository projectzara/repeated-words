   گروه اقتصادي: ارزش صادرات كالاهاي غير نفتي در 4 ماه  اول سال با 33 درصد افزايش به رقم يك ميليارد و 55 ميليون دلار(1853 ميليارد ريال)رسيد.  به گزارش گمرك جمهوري اسلامي ايران در اين دوره جمعا"  پنج ميليون و 165 هزار تن كالا صادر شد كه نسبت به دوره  مشابه سال قبل از نظر وزن 67 درصد افزايش نشان مي دهد.  اقلام عمده صادراتي كشور محصولات شيميايي به ارزش 190 ميليون دلار، فرش دستباف به ارزش 163 ميليون دلار، پسته  و مغز پسته 128 ميليون دلار، آهن آلات و فولاد به ارزش  100 ميليون دلار و مصنوعات مسي به ارزش 47 ميليون دلار بوده است.  براساس همين گزارش در تيرماه امسال از بازارچه هاي مرزي  كشور 7/8 ميليون دلار كالا صادر شد و صادرات از طريق  تجارت چمداني با آسياي ميانه هم به 9/7 ميليون دلار رسيد.  در تيرماه همچنين 534 هزار متر مربع فرش دستباف صادر شده است.  ميزان صادرات كالاهاي صنعتي در چهارماه اول سال 603 ميليون دلار، محصولات كشاورزي، 255 ميليون دلار و محصولات معدني 25 ميليون دلار بود كه به ترتيب 25، 45 و 86 درصد رشد نشان مي دهد.  بنابر همين گزارش در 4 ماه اول امسال جمعا" 9/5 ميليون  تن كالا به ارزش 4 ميليارد و 361 ميليون دلار(7653 ميليارد ريال)وارد كشور شد كه در مقايسه با مدت مشابه  سال قبل از لحاظ وزن 12 درصد افزايش و از لحاظ ارزش 16 درصد كاهش نشان مي دهد.  مهم ترين اقلام وارداتي ماشين آلات مكانيكي معادل 861 ميليون دلار، آهن آلات معادل 334 ميليون دلار، لوازم  صنعتي و برقي معادل 310 ميليون دلار، روغن خوراكي معادل  198 ميليون دلار، گندم معادل 193 ميليون دلار، مواد شيميايي معادل 179 ميليون دلار و شكر معادل 105 ميليون  دلار بوده است. 
