 گروه اقتصادي: تا پايان امسال 100 محور از جاده هاي پر آمد و رفت كشور به دستگاههاي ترافيك شمار الكترونيكي  ساخت داخل، مجهز مي شوند.  احمد سالاري كارشناس دفتر ايمني و ترافيك سازمان  حمل ونقل و پايانه هاي كشور ديروز با اعلام اين مطلب گفت: دستگاه ترافيك شمار الكترونيكي براي شمارش تعداد و انواع وسايط نقليه عبوري از يك محور مشخص در جاده  استفاده مي شود. با استفاده ازاين دستگاه سرعت هر وسيله  نقليه نيز در جاده ها تعيين و ثبت مي شود.  احمد سالاري افزود: ازاطلاعات اين دستگاه در ايمن سازي  جاده، برآورد ميزان تقاضاي حمل ونقل كشور، برنامه ريزي  جهت تعمير و نگهداري شبكه راه ها، طراحي و برنامه ريزي  ساخت پاسگاه هاي پليس راه و مجتمع هاي خدماتي - رفاهي  بين راهي، تعيين محل نصب تلفن هاي امداد رساني و نيز تجزيه و تحليل آمار تصادفات جاده اي استفاده مي شود.  به گزارش روابط عمومي سازمان حمل ونقل و پايانه هاي  كشور، اطلاعاتي كه ازطريق اين دستگاه ثبت و جمع آوري  مي شود، پايه و اساس اوليه مهندسي ترافيك قرار مي گيرد.  وي گفت: اين دستگاه ها تاكنون در محورهاي كرج - چالوس،  رودهن- فيروزكوه و آبيك - هشتگرد در استان تهران، قم -  كاشان، قم - ساوه و قم - تهران دراستان قم و نيز در محورهاي گرگان - علي آباد، علي آباد- آزادشهر و آزادشهر- ميان دشت در استان گلستان نصب و راه اندازي  شده است. 
