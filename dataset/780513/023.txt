 گروه اقتصادي: وزارت بهداشت و درمان براي بررسي كيفي آب مصرفي نوشابه هاي موجود در بازار به كمك آب و فاضلاب استان تهران مي آيد تا صحت و سقم احتمال آلودگي آب نوشابه ها را بررسي كند.  دكتر شجاعي زاده مديركل آموزش و بهداشت وزارت بهداشت،  درمان و آموزش پزشكي نيز به خبرنگار ما گفت: تا زماني  كه آزمايش دقيق و تازه اي از آب مصرفي كارخانه هاي  نوشابه سازي صورت نگيرد نمي توان به جرات از آلودگي آن  سخن گفت.  از سوي ديگر مهندس علايي از كارشناسان اداره كل بهداشت  محيط و حرفه اي وزارت بهداشت، درمان و آموزش پزشكي نيز ضمن تاييد تامين آب مصرفي نوشابه سازها از آب چاه گفت:  به لحاظ اقتصادي براي توليدكنندگان مقرون به صرفه است  كه آب مصرفي نوشابه ها را از آب چاه تهيه كنند. وي  افزود: زماني احتمال آلودگي در آب چاه افزايش پيدا مي كند كه به صورت كم عمق و يا نيمه عميق حفر شده باشد و اگر چاهي به صورت عميق حفر شود احتمال آلودگي آب آن  بسيار كم و يا حتي منتفي است.  وي با ذكر اين كه آب مصرفي تهران نيز يك سوم تا يك  چهارم آب چاه است گفت: نمي شود به صرف اين كه  توليدكنندگان نوشابه از آب چاه استفاده مي كنند نوشابه ها را آلوده اعلام كرد. اين كار نياز به بررسي و تحقيق بيشتر دارد.  مهندس قبادي كارشناس نظارت بر مواد غذايي دانشگاه علوم  پزشكي ايران نيز به خبرنگار ما گفت: ما در بررسي هاي  قبلي آب مصرفي يكي از كارخانه هاي نوشابه سازي آلودگي  نديده ايم هر چند در برخي مواقع گزارش هايي به ما رسيده  و از نزديك خود ديده ايم كه عوامل و اشياي خارجي در برخي شيشه هاي نوشابه به چشم مي خورد.  وي در عين حال گفت: ظرف همين امروز(دوشنبه)آب مصرفي  نوشابه ها را بار ديگر آزمايش مي كنيم و بدون هيچ  اغماضي اگر آلوده بود اطلاعات مربوط به آن را در اختيار رسانه هاي گروهي قرار خواهيم داد خبرنگار ما پيرو قول  مهندس قبادي ديروز سه شنبه با وي تماس گرفت كه ايشان به  خاطر حضور در جلسه اي موفق به اعلام نتايج آزمايشگاهي  پيرامون احتمال آلودگي آب مصرفي نوشابه ها نشد، ضمن  آنكه روز پيش از آن معتقد بود كه فعاليت كارخانه توليد نوشابه مورد اشاره در حوزه فعاليت دانشگاه علوم پزشكي  تهران است. مهندس قبادي در آخرين لحظه اي كه خبر به زير چاپ مي رفت در تماس تلفني با خبرنگار ما از نمونه گيري  آب مصرفي نوشابه ها خبر داد و گفت: آخرين نمونه اي كه  از آب مصرفي نوشابه ها گرفته شده است مربوط به تاريخ  3/10/1377 است كه تاكنون پاسخ آن به دست ما نرسيده است،  هر چند به روال كار اداري بايد پاسخ آن تا آخر دي ماه  سال گذشته به اداره نظارت بر مواد غذايي مي رسيد. وي  اضافه كرد: پيگير هستيم تا از پاسخ نمونه گيري آن زمان  مطلع شويم و نتيجه آن را در اختيار روزنامه ها قرار دهيم. مهندس باقرزاده كارشناس نظارت بر مواد غذايي  دانشگاه علوم پزشكي و خدمات بهداشتي - درماني تهران با تاكيد بر اين كه آب آشاميدني شهروندان تهراني در فواصل  زماني متعدد بررسي كيفي شده و به سازمان هاي ذيربط گزارش مي شود گفت: احتمال آلودگي آب مصرف نوشابه هاي  تهران نيز به همين نسبت كه كنترل كيفي آن بي وقفه صورت  مي گيرد بسيار اندك است اما اگر چنانچه آلودگي براي آن  محتمل باشد ضرورت بررسي سريع و فوري را دو چندان مي كند.  وي با اشاره به اين كه هر كارخانه اي كه مواد غذايي  توليد مي كند بايد از آزمايشگاه فني و مجهز برخوردار باشد گفت: همانطور كه احتمال آلودگي در آب چاه را نفي  نمي كنيم آلودگي در آب غيرچاه را نيز نبايد از نظر دور بداريم.  روزنامه" آزاد" شنبه نهم مرداد در گزارشي اعلام كرده  بود كه يك مقام مسئول در امور كنترل كيفيت آب تهران  احتمال داد كه توليد انواع نوشابه و آب معدني با آب چاه  تصفيه نشده، عامل شيوع وبا، بيماري هاي گوارشي، عفوني و اسهال خوني در شهر تهران شده باشد.  خانم نشاط مجد مدير امور نظارت بر كيفيت آب و آزمايشگاه  شركت آب و فاضلاب استان تهران در اين مورد به خبرنگار ما گفت: هم اينك در حال جمع آوري نمونه هايي از انواع  نوشابه و آبهاي معدني توليدي شركت هاي مختلف از فروشگاه هاي مناطق مختلف شهر تهران براي آزمايش اين  قبيل نوشيدني ها هستيم تا صحت و سقم اين احتمال بدست  آيد. وي ارائه توضيحات بيشتر درباره اين خبر را موءكول به  پايان آزمايش از نوشابه ها و آبهاي معدني كرد.  عبدالله اسكويي مديركل روابط عمومي شركت آب و فاضلاب استان تهران ضمن تاييد استفاده كارخانه ها از آب چاه در خصوص دلايل توليد نوشابه با آب چاه گفت: به دليل  استفاده بسيار زياد آب براي توليد نوشابه در كارخانه ها،  هيچ كدام از اين كارخانه ها از آب شهري استفاده  نمي كنند و اين قبيل كارخانه ها آب مورد نياز خود را از طريق چاه هاي خارج از شبكه آبرساني استان تهران تامين  مي كنند. مسئول كنترل كيفيت و آزمايشگاه شركت "زمزم "كه  يكي از بزرگترين كارخانه هاي توليدكننده نوشابه است و سهم عمده اي از بازار نوشابه هاي گازدار كشور را در اختيار دارد در زمينه چگونگي تامين آب براي توليد نوشابه گفت 40 سال پيش چاهي در محوطه اين كارخانه حفر شد كه آب مورد نياز براي توليد نوشابه را همچنان تامين  مي كند. وي گفت: براي توليد روزانه 400 هزار ليتر نوشابه به 500 هزار ليتر آب نياز است كه از اين چاه  برداشت مي شود مسئول آزمايشگاه شركت "زمزم "به اين پرسش  كه آيا آب مورد استفاده براي توليد نوشابه ها تصفيه  مي شود يا خير پاسخي نداد. رئيس اداره كنترل بر كيفيت  مواد غذايي، وابسته به دانشگاه تهران نيز در اين خصوص  اظهار كرد: ما طبق برنامه زمانبندي شده كه از پيش تعيين  شده است ماهي يك بار براي آزمايش و بررسي كيفيت محصولات  غذايي توليد شده به كارخانه ها و يا مراكز توليد مواد غذايي سركشي مي كنيم. وي در زمينه نوع آب مورد استفاده  براي توليد نوشابه گفت: براي اين كه مزه نوشابه هاي  توليد شده در حد معقولي باشد بايد سنگيني آب چاه(ميزان  املاح در آب)همانند سنگيني آب شهري باشد. اما هرگز برابري املاح موجود در آب چاه با آب شهري به معناي  آلوده نبودن و قابل مصرف بودن آب چاه نيست. وي در پايان  افزود: ما در اين آزمايشگاه آلوده بودن يا پاك بودن آب كارخانه هاي توليد نوشابه را تاييد و يا تكذيب نمي كنيم. 
