 امروزه تعريفي كه از توسعه پايدار ارائه مي شود دربرگيرنده تمامي اهداف مربوط به رفاه و سلامت جامعه  انساني، حفظ محيط زيست و پيشرفت همه جانبه است. اگر دستاوردهاي دانش فني و حاصل تجربه هاي سودمند بشر در خدمت رفاه و عدالت اجتماعي قرار نگيرد در يك جامعه شاهد عدم تعادل و بروز شكاف طبقاتي خواهيم بود كه مي تواند پيامدهاي ناهنجاري داشته باشد. همچنان كه در بخشهاي  پيشين اين گزارش اشاره كرديم تامين اجتماعي يكي از مهمترين دستاوردهاي جوامع انساني براي گسترش عدالت  اجتماعي و دستيابي به رفاه و پيشرفت بيشتر بوده است. از اين رو براي سنجش موقعيت و جايگاه مردم هر كشور در وهله  نخست وضعيت تامين اجتماعي آنها را مورد بررسي قرار مي دهند. در كشور ما تامين اجتماعي هنوز به يك روند پايدار تبديل نشده و بيشتر تابع نوسانات اقتصادي است و كارشناسان بر اين اصل تاكيد ورزيده اند كه تامين اجتماعي  در چارچوب توسعه پايدار قابل دستيابي مي باشد.  يك بازنشسته مستمري بگير چندي پيش در رابطه با بحث كيفيت  خدمات رساني چه شيرين و چه تلخ گفته بود كه: ما از مشكلات و موانع كار سازمان بزرگي مثل تامين اجتماعي  آگاهيم. ما مسائل پيش روي سازمان را درك مي كنيم و اميدواريم كه اين مسائل به مرور رفع شود. اما فقط يك  خواسته داريم و آن اين است كه در ارائه خدمات درماني،  اداري كاركنان و پرسنل حداقل با لبخند ما را همراهي كنند و ريشه محبت را عمق بدهند!  به نظر مي رسد كه با توجه به اهميت تامين اجتماعي فراگير و پرداختي هاي مستمري بازنشستگي نه فقط در قالب زندگي  معيشتي بلكه در قالب خدمات رفاهي براي آنان كه ساليان  دراز را با كار و تلاش و پرداخت حق بيمه به مرحله  بازنشستگي رسيده اند، بايد به اين قشر عنايت بيشتري شود و اين ممكن نيست مگر آنكه پيش بيني هاي درآمدي لازم براي  اين بخش از خدمات بيمه اي صورت پذيرد.  بازنگري در تدابير در حال حاضر بيش از 50 درصد مردم كشور با توجه به نوع  اشتغالشان زير پوشش نظامهاي حمايتي قرار ندارند و روستائيان و خويش فرمايان نيز در زمره اين افراد مي باشند. اين دسته از افراد به جز گروههاي واسطي هستند كه تعريف مشخصي از شغل شان وجود ندارد. متاسفانه فرآيند تامين اجتماعي در كشور ما چه از بعد جمعيتي و چه از نظر تعداد حمايتها و كافي بودن آنها، نارسايي عمده اي دارد كه نيازمند اصلاح و بازنگري است در اين راستا، بايد تدابير و تصميماتي اتخاذ شود تا در مسير هماهنگي بخشهاي  مختلف، نظام تامين اجتماعي با ورشكستگي صندوقهاي  بازنشستگي و بيمه هاي اجتماعي روبه رو نشود.  شوراي پژوهشي موءسسه عالي پژوهش تامين اجتماعي به سفارش  سازمان تامين اجتماعي براي بهبود نظام جامع تامين  اجتماعي به تازگي پيش نويس لايحه ايجاد سازمان ملي رفاه  و تامين اجتماعي را تدوين كرده است و در آن به توازن  ميان توليد ملي كشور و نظام تامين اجتماعي توجه شده است.  به گفته كارشناسان تدوين كننده، در اين لايحه حداقل  تغيير براي سازمانها و نهادهاي بيمه اي، حمايتي و امدادي  درنظر گرفته شده است و اساس كار بر حفظ وضعيت موجود اين  صندوقها و استقلال حقوقي پايه ريزي شده است.  در اين پيش نويس تلاش شده است تا ميان توليد ناخالص  كشور و سهم تامين اجتماعي توازني به وجود آيد و با تعيين  حدود فعاليتهاي سازمانهاي بيمه اي، حمايتي و امدادي فعال  در كشور از تداخل وظايف بين آنها جلوگيري كرد. بنابر برخي اظهارنظرهاي مسئولان تاكنون درحالي كه برخي از افراد از اين حمايتها محروم مانده اند، برخي ديگر از دو يا چند صندوق بيمه اي يا حمايتي خدمات دريافت مي كنند و سازماني هم براي نظارت و ساماندهي بين آنها وجود ندارد.  به باور كارشناسان اقتصادي در يك نظام جامع تامين  اجتماعي، مجموعه اي از راهبردها، برنامه ها و فعاليتهاي  جامعه براي حفظ سطح درآمد فرد يا خانواده آنها بايد ارائه شود كه اين عوامل از يك سو موجب شود فرد و خانواده اش در برابر پريشانيهاي اقتصادي - اجتماعي ناشي  از قطع يا كاهش درآمد به دلايل متعددي چون پيري، بيكاري،  بازنشستگي، ازكارافتادگي، درراه ماندگي، بيماري و مرگ  تضمين شوند و از ديگر سو بكوشد تا با فراهم آوردن خدماتي  مانند درمان و اعطاي كمك هزينه، سطح رفاه فرد و خانواده  را بالا ببرد.  همه اين حركتها، بيانگر اين واقعيت عريان و ملموس است  كه در آستانه قرن تازه و در روند توسعه پايدار، نياز به  تعاريف و تفاسير در راهكارهاي تازه اي از تامين و امنيت  اجتماعي است كه با ياري آن تنگناها، دغدغه ها و دشواريهاي پيش روي بشر به امنيت، توسعه و رفاه عمومي -  اجتماعي همگاني ختم شود و از اين طريق بتوان از آينده  تصوير روشني ارائه داد.  يك كارشناس اقتصادي، در مورد يك نظام جامع تامين  اجتماعي مي گويد: در جوامع گوناگون به دليل شرايط اجتماعي- اقتصادي حاكم بر آنها و اختلاف در استعدادها و توانائيهاي افراد، درآمد حاصل از كار و تلاش آنها نيز با هم متفاوت است اما هرقدر در نظام اقتصادي جامعه قوانين  متناسب براي جلوگيري از انباشت ثروت در دست گروههاي  غيرتوليد وجود نداشته باشد و در واقع توزيع عادلانه ثروت  به طور منطقي صورت نگيرد، شكاف بين سطوح درآمدها بيشتر شده و مشكلات دولت و مسئولان نيز در پي آن بيشتر و به  همين اندازه مشكلات سياسي و اجتماعي نيز فزوني مي يابد.  در كشورهاي توسعه يافته كه از بنيه مالي خوبي برخوردارند،  طرحهايي براي رفاه اجتماعي تنظيم و اجرا مي شود و با تعيين سطوح ميانگين درآمد افراد، خط فقر مشخص و در نتيجه  درآمد خانواده هايي كه زير خط فقر قرار مي گيرند، به  نحوي در قالب طرحها ترميم مي شود.  به گفته اين كارشناس براي تحقق اين رويه در كشور ما نيز مقدماتي مورد نياز است كه قبل از هرچيز وجود و گردآوري  اطلاعات صحيح و به ويژه اطلاعات مربوط به وضعيت درآمدها و هزينه هاي مردم است. و سپس نظامي كه بتواند صحت و سقم  اين اطلاعات را مشخص كند تا سرانجام اين اطلاعات در اختيار دستگاههاي ذيربط براي تحقق تامين و عدالت اجتماعي  قرار گيرد.  اين كارشناس اقتصادي مي گويد: در صورتي كه نظام واحدي  ايجاد شود كه هدف اصلي آن تامين اشتغال براي افرادي باشد كه به دلايلي قادر به كار نيستند و در نتيجه اين عامل،  زندگي آنها با مخاطره فقر روبروست، مي توان اميدوار بود كه نخستين قدم در راه استقرار نظام جامع تامين اجتماعي  برداشته شده است.  از ديگر سو با هدايت يارانه هاي موجود، به سوي اين نظام  جامع تامين اجتماعي مي توان عملا" اقشار آسيبپذير را از مساعدتها و خدمات مناسب اجتماعي برخوردار كرد به نظر مي رسد كه هماهنگي و برنامه ريزي بين بخشي بين كليه  سازمانها، ارگانها و موسسات مختلفي كه هم اينك به انحاء گوناگون در ارائه خدمات اجتماعي نيازمندان فعال هستند بتوان سازماندهي لازم را براي شناسايي بخش مهمي از اقشار محروم و زير خط فقر به عمل آورد، ضمن آنكه با تكميل  اطلاعات به عنوان راهبرد اصلي تحقق اين هدف، حركت  كامل تري ارائه داد.  يك كارشناس بيمه راهكارهايي كه موجب تحقق تامين اجتماعي  در قالب سازمان اجتماعي مي شود، چنين برمي شمرد. براي  تحقق تامين اجتماعي ضروري است كه براي جبران هزينه هاي  اجتماعي، سازمان تامين اجتماعي از ماليات و عوارض معاف  شود و انتظار مي رود كه مجلس و دولت به اين موضوع توجه  كنند. ضمن آنكه با واقعي كردن دستمزد مشمولان بيمه مبناي  كسر بيمه نيز واقعي شود.  همچنين خودداري از تصويب قوانين و مقرراتي كه هزينه هاي  مضاعفي را بر اين سازمان تحميل كند و بازنگري در ضوابط نقل و انتقال سوابق ساير صندوق هاي حمايتي به سازمان  تامين اجتماعي ضروري است.  به هر تقدير مبحث مشكلات تامين اجتماعي كه هم اينك ديگر خاص كشورهاي توسعه نيافته نيست و مشكلات ناشي از بار مالي سنگين آن در اكثر جوامع همه گير است ضرورت توجه و تشكيل نظام واحد جامعي را كه تامين و رفاه اجتماعي را فراگير كند مورد توافق اكثر كارشناسان قرار گرفته است. و لذا نظامهاي مكملي كه هم اينك با تدابير مختلف سعي در ترميم آن بخش از نيازهاي رفاهي و اساسي اقشار آسيبپذير جامعه را برعهده دارند و حتي در پاره اي موارد از فعاليتهاي مشروح يكديگر بي اطلاعند در قالب يك طرح كلي  هماهنگ كرد تا از اين طريق همه افراد جامعه تحت حمايتهاي  گوناگون و الزامي جامعه قرار گيرند و اين نظام را در مفهوم واقعي امنيت ملي عينيت داد.  مريم رضائي  بازتاب يك گزارش 
