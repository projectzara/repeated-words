   امسال و همزمان با وقوع سيل در نكا كه خسارات بسيار سنگيني به همراه داشته، روزهايي را پشت سر مي گذاريم كه  يادآور سيل شديد و زيانبار" ماسوله "مي باشد. بديهي است  اگر در مورد سيل ماسوله به طور دقيق به ريشه يابي مسائل  و مشكلات مي پرداختيم و زمينه ها و علل جاري شدن سيل در اين شهر زيبا و تاريخي بررسي مي شد، مي توانستيم به  اعتبار همان شناخت، امروز از ميزان خسارات و زيان هاي  سيل نكا بكاهيم. من كه خود از نزديك شاهد جاري شدن سيل  در ماسوله بودم و بعدها نيز به دليل علاقه شخصي اين  حادثه تاسف آور را از نزديك تعقيب نموده ام، به طور فشرده، مطالب گوناگوني را كه از مردم و كارشناسان  شنيده ام، بازگو مي كنم، تا شايد تجربه مفيدي براي  پيشگيري از خسارات سيل در آينده باشد:  1- مسئله ساخت و سازهاي غيرمجاز در حريم رودخانه ها را بايد جدي بگيريم بستر رودخانه و حريم آن با توجه به  تراشه هايي كه در دو سوي رود توسط آب ايجاد شده كاملا"  مشخص است و علاوه بر اين، نياكان ما هميشه با بهره گيري  از تجربه هاي طولاني، خانه هاي خود را در جايي بنا مي كردند كه طعمه سيل نشود، اما متاسفانه طمع ورزي و ناديده گرفتن حقوق ديگران سبب شده كه عده زيادي از افراد خانه هاي خود را در حاشيه رودخانه ها بنا كنند، نمونه  كامل اين تخلفات را در حريم رودخانه كرج مي توان ديد و درمناطقي مثل ميگون، لواسانات، طالقان و مناطق مشابه به  تدريج ساخت و ساز غيرمجاز در حريم رودخانه ها آغاز شده و براثر مماشات و چشم پوشي مسئولان محلي، اين قبيل ساخت و سازها يك كانون خطر دائمي به وجود آورده است. چون در صورت جاري شدن سيل و وقوع خسارات احتمالي در آينده بايد دولت پاسخگوي اين قبيل زيان ها هم باشد. علاوه بر اين،  اين قبيل بناها در حريم رودخانه ها موجب آلودگي شديد آب،  عدم دسترسي مردم به ساحل رودخانه و بهره گيري از زيبايي هاي طبيعت شده است.  2- همانطور كه به كرات گفته شده و در روزنامه ها نيز انعكاس يافته است، بهره برداري غيراصولي از جنگل هاي  شمال ايران از عوامل مهم جاري شدن سيل است به نظر من يك  نظارت عاليه در مورد صدور مجوز واحدهاي صنعتي چوب و نئوپان در كشور بايد به وجود بيايد تا فراتر از ظرفيت  جنگل هاي ما اين همه واحد نئوپان سازي احداث نشود.  مسئولان مي توانند در اين مورد، بازرسي هاي لازم را در استان هاي گيلان، مازندران و گلستان انجام بدهند و دريابند كه بر مبناي كدام محاسبه مجوز اين همه كارخانه  چوب و نئوپان صادر شده و در ازاي آن هيچگونه طرح احياء جنگل ها به طور جدي به اجرا درنيامده است. نمي توان  كاشتن تعدادي تراشه كاج را به عنوان طرح احياء جنگل  جايگزين درختان تنومند جنگل كرد. در اين مورد بايد هماهنگي ميان وزارت صنايع، وزارت جهاد سازندگي، سازمان  جنگلها و مراتع و سازمان حفاظت محيط زيست تحت نظارت  عاليه رئيس محترم جمهوري وجود داشته باشد تا از همين جا،  كنترل هاي لازم براي محدود كردن واحدهاي صنعتي فوق و حفظ جنگل هاي باقيمانده اقدام شود.  3- ساخت و ساز واحدهاي مسكوني در قلب جنگل ها و مراتع  بايد متوقف شود. اين قبيل ساخت و ساز كه متاسفانه در سال هاي اخير شدت يافته و در مناطقي مثل دوهزار تنكابن  شاهد رشد غيرعادي آن مي باشيم، با درهم شكستن تعادل  طبيعي، نقش بازدارنده جنگلها و پوشش گياهي را در جلوگيري  از سيل هاي ويرانگر از ميان مي برد. نبايد اجازه داده  شود گروهي به اعتبار پول و ثروتي كه به هر دليل دارند،  منابع ارزشمند طبيعي را كه متعلق به مردم و همه نسل هاست  اينگونه به تاراج ببرند.  4- در مناطق و استان هاي شمالي كشور به دليل  بهره برداري هاي شتابناك و غيراصولي از جنگلها، در برخي  نقاط انبارهاي مخفي از چوبهاي جنگلي هم ايجاد مي شود.  اين چوبهاي انباشته به هنگام بارندگي با سيلاب به طرف  رودخانه سرازير مي شوند و دهانه پل ها را مي بندند و در نتيجه سيل به طرف محله هاي مسكوني هدايت مي شود. بازرسي  و پاكسازي مسير رودخانه ها در طول سال و همچنين مبارزه  با ايجاد اين قبيل انبارهاي قاچاق چوب نيز ضرورت دارد.  5- برخي سعي مي كنند جنگل نشينان را از عوامل تخريب جنگل  و جاري شدن سيل معرفي كنند، اين اتهام بي اساس است،  ساكنان بومي و نه افرادي كه تحت پوشش تعاوني هاي  خلق الساعه به جنگل ها روي آورده اند، تعادل محيط زيست  را حفظ مي كنند و اگر در مواردي افزايش جمعيت آنها مسئله  ساز شده باشد، مي توان راه حل لازم را جست وجو كرد، اما خطر اصلي را دامپروري غير اصولي در مراتع و جنگل ها به  وجود مي آورد. كساني كه در اين مورد ظرفيت جنگل ها و مراتع را در نظر نمي گيرند، پوشش گياهي را نابود مي سازند در اين مورد هم بايد يك نظارت عاليه بر كار دامپروران وجود داشته باشد.  جواد روياني 
