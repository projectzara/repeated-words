 گروه ورزشي: يوري سيومين رئيس باشگاه فوتبال لكوموتيو مسكو شايعات منتشره توسط رسانه هاي روسيه مبني بر اينكه  اين باشگاه درنظر دارد بهترين بازيكنان خود را بفروشد،  تكذيب كرد.  " سيومين "در مسكو گفت در حاليكه فصل رقابتهاي اروپايي  نزديك است ما درصدد فروش اعضاي تيم خود نيستيم.  وي افزود: البته اين روزها چيزي را نمي توان تضمين كرد اما تا آنجا كه من اطلاع دارم هيچكدام از بهترين هاي تيم  ما درمعرض فروش قرار ندارند.  تيم فوتبال لكوموتيو مسكو، كه در هر دو فصل گذشته  به مرحله نيمه نهايي رقابتهاي جام برندگان جام باشگاههاي  اروپا رسيد مسابقه هاي مقدماتي اروپايي خود را در جام  يوفا هفته آينده آغاز مي كند.  مطبوعات روسيه گزارش داده اند كه لكوموتيو در حال حاضر به شدت به پول نياز دارد و به همين منظور تلاش مي كند تا گروهي از بازيكنان اصلي خودرا به باشگاههاي اروپايي  بفروشد.  به نوشته اين مطبوعات، روسلان نيگماتولين دروازه بان ملي  پوش روسيه، الكسي اسمرتين بازيكن ميانه ميدان و زازا دژاناشيا مهاجم گرجستاني اين تيم از جمله كساني هستند كه  باشگاه را ترك خواهندكرد.  لكوموتيو كه در حال حاضر در باشگاههاي دسته اول روسيه  بازي مي كند وبا 13 امتياز اختلاف پس از اسپارتاك مسكو قرار دارد، اخيرا سرگئي گورنكو مدافع اين تيم را به  باشگاه آ اس رم ايتاليا فروخت. 
