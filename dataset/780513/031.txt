   گروه ورزشي: در حالي كه رقابت هاي ليگ برتر انگليس از روز شنبه هفته آينده آغاز مي شود هنوز بازار نقل و انتقالات در اين كشور داغ است. در همين رابطه تيم آرسنال  با عقد يك قرارداد 6/5 ميليون دلاري داور سوكر آقاي گل  جام جهاني 98 فرانسه را از باشگاه رئال مادريد خريداري  كرد. اين مهاجم 31 ساله براي چهار سال به آرسنال ملحق شد.  مقامات باشگاه آرسنال يك روز بعد از فروش آنلكا به مبلغ  30/35 ميليون دلار اين بازيكن كرووات را به خدمت گرفت.  سوكر كه در انگليس به سر مي برد بعد از امضاي قرار دارد به همراه آرسن ونگ مربي اين تيم در ورزشگاه هايبورد و در برابر ديدگان خبرنگاران و عكاسان و با پيراهن شماره 9 آرسنال حاضر شد. علاوه بر سوكر، تيري هنري مهاجم تيم ملي  فرانسه و يوونتوس نيز با مبلغ 52/16 ميليون  دلار صبح روز گذشته رسما" به آرسنال پيوست. سخنگوي باشگاه  يوونتوس ضمن اعلام اين مطلب گفت: هنري با ترك اردوي  يوونتوس به سوي لندن پرواز كرده است. اين بازيكن 22 ساله  از باشگاه موناكو به يوونتوس آمده بود ولي نتوانست در اين تيم ايتاليايي چهره برجسته اي را از خود به نمايش  بگذارد. تيم آرسنال در اولين بازي خود در رقابت هاي ليگ  برتر ميزبان تيم لسترسيتي است.  شوارتز به ساندرلند پيوست  اشتفان شوارتز هافبك بازي ساز تيم ملي سوئد و باشگاه  والنسيا اسپانيا از فصل آينده در ليگ انگليس و در باشگاه  ساندرلند بازي خواهد كرد. اين هافبك 30 ساله با امضاي  قراردادي به مبلغ 6 ميليون دلار تا سال 2002 به اين  باشگاه نقل مكان كرد. قبل از پيوستن شوارتز ساندرلند،  " استيوبولد" از آرسنال، توماس هلمر از بايرن مونيخ را به  عضويت خود در آورده بود اين تيم در اولين ديدار ليگ برتر به مصاف چلسي مي رود. 
