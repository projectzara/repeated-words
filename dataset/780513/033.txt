 " ايهود باراك "نخست وزير اسرائيل در جريان ديدار خود از روسيه از مقام هاي اين كشور خواست تا براي درك و شناخت  " حافظ اسد" رئيس جمهوري سوريه، به او كمك كنند.  به گزارش خبرگزاري فرانسه از بيت المقدس، نخست وزير اسرائيل در ديدار با مقام هاي روسي خاطرنشان كرد:  برخلاف ياسر عرفات رهبر فلسطيني ها، شناخت حافظ اسد رئيس جمهوري سوريه به دليل شخصيت پيچيده و مرموز وي،  براي اسرائيل دشوار است.  برپايه اين گزارش، باراك از دولتمردان روسيه خواسته است  كه به دليل درك و شناخت بسيار خوبي كه از شخصيت حافظ اسد دارند، به اسرائيل براي پي بردن به معمايي كه اطراف  شخصيت اسد را احاطه كرده است، كمك كنند.  راديو اسرائيل كه اين گزارش را به نقل از يكي از نزديكان باراك منتشر كرد نسبت به درخواست باراك اشاره  كرده و به نقل از باراك ا فزود: وي به اين نتيجه رسيده  كه فرصت مطلوبي براي دست يابي به صلح با سوريه فراهم  شده و اسرائيل بايد اجازه دهد كه اسد مناسبترين زمان  را براي حصول صلح انتخاب كند.  اين در حالي است كه روزنامه "معاريو" در شماره ديروز نوشت: تماس هاي محرمانه اي از هفته گذشته بين اسرائيل و سوريه آغاز شده است.  به نوشته اين روزنامه، اين تماس ها از طريق آمريكا با هدف فراهم آوردن زمينه براي از سرگيري مذاكرات صلح بين  تل آويو و دمشق صورت مي گيرد. 
