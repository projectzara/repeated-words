 " عبدالعزيز بوتفليقه "رئيس جمهوري الجزاير از مردم اين  كشور خواست در همه پرسي ماه آينده درباره صلح با اسلامگرايان تندرو، شركت كنند.  به گزارش خبرگزاري رويتر از الجزيره، بوتفليقه در يك  سخنراني كه از راديو و تلويزيون پخش شد، گفت: همه پرسي  16 سپتامبر وعده گاهي است همراه با اميد به صلح، همراه  با الجزايري كامياب، كشوري با آينده اي درخشان.  وي افزود: ما حق نداريم اين فرصت را ضايع كنيم. هر رايي  معناي خاص خود را دارد.  موافقتنامه صلح، در ماه ژوئن با ارتش نجات اسلامي(شاخه  نظامي جبهه نجات اسلامي)منعقد شد، ولي گروههاي تندرو آن را نپذيرفته اند و به حملات خود به نيروهاي امنيتي  ادامه مي دهند.  بوتفليقه گفت: دولت بهبود فزاينده اي را در داخل تحقق  بخشيده است و براي ملت الجزاير در خارج احترام كسب مي كند. وي افزود: دشمنان صلح براي از بين بردن اين  توافق تلاش مي كنند. وي هشدار داد: بدون صلح كشور نمي تواند مشكلات ديگر نظير بيكاري، كمبود مسكن و كمبود سرمايه گذاري هاي خارجي را حل كند.  بوتفليقه گفت: من از تمام زنان و مردان الجزاير انتظار يك پيام قوي دارم پيامي كه در آن مردم، اعتماد و اطمينان خود را به آينده اعلام كنند.  وي افزود: جهان در انتظار اين پيام است جهاني كه  الجزاير قصد بازگشت به آن را دارد. بوتفليقه توضيح نداد كه منظور وي از" دشمنان صلح "كيست ولي تحليلگران  مي گويند وي اميدوار است استقبال گسترده مردم از اين  همه پرسي، هم اسلامگرايان و هم نظاميان تندرو را به  حاشيه براند.  وي گفت: شكي نيست كه صلح برخي را راضي نخواهد كرد به  همين دليل آنان تلاش مي كنند چوب لاي چرخ آن بگذارند و پيش شرطهاي ناممكن براي آن مطرح كنند زيرا اين صلح به  سود آنان نيست، ولي اميد زيادي را براي مردم و كشور ايجاد مي كند.  وي در واكنش به ادعاهاي نظاميان تندرو و محافل سياسي  غيرمذهبي كه معتقدند اسلامگرايان مسلح را مي توان در نبردها سركوب كرد، خواستار صلح مبتني بر مصالحه شد.  بوتفليقه گفت: با صلح شجاعانه، دلها و انديشه ها به طور موءثر و فوري به يك برادري گسترده منجر مي شود واين به  يك همبستگي گسترده تر و اين نيز به يك رشد اقتصادي  گسترده و فقر و بيچارگي كمتر.  وي افزود: رشد اقتصادي متكي بر بازگشت صلح است.  نمي توان بدون تلاش بر ضد فقر و بيكاري و بحران مسكن از صلح اجتماعي و همبستگي ملي سخن گفت: ولي همه اينها مستلزم بازگشت آرامش است و سرمايه خارجي براي به كار گرفته شدن در كشور ما نياز به امنيت و اطمينان دارد. 
