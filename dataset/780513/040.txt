   به مناسبت سالگرد مشروطه  اشاره:  يك سده از انقلاب مشروطه سپري شد، ولي هنوز مردم ايران  معني درست و توجيه روشني از اصطلاح "مشروطه "به خاطر ندارند. درباره لفظ" مشروطه "محققان غنوده در بستر رحمت  حق، دكتر رضا زاده شفق، سيد حسن تقي زاده، دكتر محمد اسماعيل رضواني و عبدالهادي حائري مقالاتي نوشته اند.  جمله نويسندگان نامبرده براين گمان بوده اند كه:  عثمانيان اين كلمه را به صورت اسم مفعول عربي، از كلمه  فرانسوي" شارت "ساخته اند. آنچه به تائيد تمام نويسندگان  ايراني رسيده و به اتفاق راي انجاميد اين نوشته دهخداست  كه: كلمه مشروطه به وسيله تركان عثماني وارد زبان فارسي  شده است، با توجه به موارد فوق نويسنده در مقاله زير سعي  دارد معني مشروطه را در تاريخ عثماني و ايران بررسي كند.  اين مقاله به سمينار" نهضت مشروطه "كه در روزهاي 13 و 14 و 15 از طرف موءسسه مطالعات تاريخ معاصر در تهران و تبريز برگزار مي شود، به بخش سخنراني ارائه شده است كه توجه  شما خوانندگان گرامي را به آن جلب مي نماييم.  گروه فرهنگ وانديشه  سلطان محمد فاتح، پس از فتح استانبول و استقرار كامل در سرير سلطنت، به بناي مسجد جامع استانبول فرمان داد و ساختمان آن در سال 875 ه- ق، به اتمام رسيد. سپس در شمال  و جنوب مسجد جامع فاتح، هشت باب مدرسه(هر مدرسه شامل 20 باب حجره هاي طلاب)با آجر و سنگ بنا گرديد و به "صحن  ثمان" اشتهار يافت استادان نخست اين مدارس علي قوشجي  سمرقندي، ملاخسرو، و علي طوسي بودند فارغ التحصيلان  مدارس" صحن ثمان "علاوه بر قاضي عسكري روم ايلي و آناطولي، در شهرهاي بزرگ تركيه چون شام، حلب، بغداد،  بروسه، ادرنه، استانبول و غيره به كار قضاوت مي پرداختند يا اين كه مدرس "صحن ثمان "و ساير مدارس شهرستانها مي شدند و مقام و مقرري مي يافتند.  بعد از سلطان محمد فاتح، سلطان بايزيد دوم، در استانبول  مدرسه جديدي بنا نهاد كه امروزه جاي آن را در محله  بايزيد" موزه و كتابخانه انقلاب" مي نامند.  اين مدرسه از سال 903 تا 911 هجري، در دست ساختمان و اتمام بوده است.  اين مدارس نوبنياد و دانش نهاد، ترتيب و درجات خاص  داشتند، و به شرط تدريس، با پرداخت وظيفه و مقرري معين و معتنابه از خزانه عامره، به شيخ الاسلامها و علماي اعلام  و دانشمندان به نام اختصاص مي يافت. بناي اين مراكز علمي  و آموزشي را" مشروطه "مي ناميدند.  حسين كاظم قدري، در فرهنگ معروف و مبسوط" تورك لغتي " مي نويسد:  مشروطه: بير جهت يا شخصه وقف يداد يلميش اولان بنا.  معني: بنائي كه به جهتي يا شخصي وقف شده باشد.  تاريخهاي عثماني نوشته شده در قرنهاي دهم و يازدهم هجري،  از اين مدارس و مقوله مشروطه سخنها رانده اند.  خواجه سعدالدين، در" تاج التواريخ "مي نويسد:  شيخ مظفرالدين علي شيرازي، ضمن استفاده از محضر مولانا جلال الدين دواني، با دختر ايشان ازدواج كرد و بدين سبب به ملامظفر دامادي شهرت يافت او از ميرصدرالدين محمد شيرازي نيز تلمذ مي كرد. چون به فضيلت علميه براقران  تفوق داشت. مولانا دواني هنگامي كه بيمار شد، او را در مدرسه خودش كه مشروطه اعلم علماي عصر بوده، ثابت و برقرار كرد شيخ مظفر بعد از مرگ صدرالدين محمد با " مولانا نجم الدين، مردي فرزانه، حاصل عمر گرانمايه  بازرگان ثروتمندي بود كه از ايران آمده و در شهر بورسه  اقامت گزيده بود. سلطان سليمان زماني كه شاهزاده بود، به  شوق مولانا، در يني بازار بورسه مدرسه اي بنا كرد و براي  وجه معاش و امداد، و سبب انتعاش ايشان، مدرسه مذكور را به دو مشروطه كرده بود. "ذيل شقايق ج 1 ص 139.  موردي ديگر " در سال 949 هق، محيي الدين افندي به مقام شيخ الاسلامي  رسيد. از مدرسه سلطان بايزيد در ادرنه كه مشروطه ايشان  بود، استعفا كرد. وظايف مدرسه مذكور با روزانه صد آقچه  مقرري، به عهده ساميسوني زاده محول گرديد. "ذيل شقايق ج  1 ص 145.  عاشق چلبي، در تذكرتالشعراي عظيم و ارزشمند خود از شاعري  به نام قندي سخن آراسته و از صحبت ها و سوابق دوستي خود با وي، خاطره ها نوشته است. او مي گويد: قندي در ساختن  ماده تاريخ مهارت داشت. زماني كه در بورسه توليت مشروطه  به اينجانب محول شد، قندي ماده تاريخ "مير ارباب تولي  اولدن" گفت و مشاعرالشعرا aورق 229 همو، مي نويسد:  سروري چلبي اجل گليبولي و نامش مصطفي است قاسم پاشا در زمان حيات خود، مسجدي بنا كرد و در جنب آن، مدرسه قاسم  پاشا را به سروري مشروطه نمود. او از سال 944 تا 955 هق  در آن مدرسه به تدريس علوم پرداخت. شرح مثنوي، شرح معماي  جامي، شرح بوستان سعدي، شرح ديوان حافظ از اوست. "(مشاعر الشعرا aورق 153).  ابراهيم پچوي، در تاريخ مشهور خود از شيخ محيي الدين  برگوي باليكيري، و بيانات صريح و بي پرده او در زمان  سلطان سليم دوم، مطلبها نوشته و اين جملات را بدانها افزوده است: "فقط پادشاهان خوجاسي اولان عطاالله افندي  اونا چوق اينانردي. بويوك بير مدرسه ياپتيراراك مشروطه  سيني اوناباقلادي. "(تاريخ پچوي ج 1 ص 246).  ترجمه: فقط عطاالله افندي مربي و استاد سلطان سليم، به  ايشان خيلي اعتماد مي كرد. مدرسه بزرگي بنا نهاد و مشروطه اش را به او قرار بست.  احمد. رفيق، در تحقيق و تنظيم بيوگرافي صدراعظم محمد صوقوللو(914987 ه-. ق)تحت عنوان "مدرسه واندرون " طبقات و درجات مدارس و شرايط بي نظير" كوچي بي "نقد و بررسي شده و در فصل ششم آن رساله، از اختلال امور قضائي  و مفاسد مدرسان و معايب اخلاقي شيخ الاسلامهاي مزدور و منتخب حكومت وقت، به تفضيل سخنها رفته است.  هزار فن حسين افندي، كتاب" تلخيص البيان في قوانين آل  عثمان" را در سال 1080 هجري به قلم آورده است. او در بخش  " ملاحظاتي در تشكيلات عثماني "از شيخ الاسلامها و مناصب مولويت در سلسله مدارس قديم به نيكي ياد كرده و ضمن  ستودن سلامت نفس، علم و عمل مدرسين گذشته، حال و احوال  نامطلوب و سودجويانه مدرسين و شيخ الاسلامهاي زمان خود را، چنين نگاشته است:  ... با اين كه حضور و تدريس آنان در مدرسه، وظيفه و امر لازم بوده، ولي به سبب كثرت اشتغال سالي و ماهي يكبار هم  دست به اين كار نمي زنند. به بعضي از مفتي ها يك فقره  تدريس هم نصيب نمي شود با وجود اين، توليت در اختيار عاملان و كارگزاران آنان است حل و عقد جمله اوقاف مساجد جامع را به خودشان اختصاص داده اند. جدا از اينها،  نظارت چندين موقوفه مثل جامع قلج علي پاشا در توپخانه،  مشروطه آنان مي باشد.  احمد. جودت پاشا سياستمدار برجسته، مورخ نامدار و قانونگذار معروف ترك در قرن نوزدهم، در جلد يكم تاريخ  مشهور(12 جلدي)خود با عنوان "چگونگي خلل پذيري قوانين  دولت عليه "مدارس مشروطه سلاطين عثماني در قرن دهم هجري  را مركز اصحاب فضل و معرفت و آموزش علم و بصيرت خوانده،  از قضات و مدرسين قرون اخير كه خيل جهلا در جايگاه علما هستند، گزارشهاي مفصل آورده، اصلاح و انتظام تدريجي  مدارس را آرزو كرده است.  *** در منابع عثماني، اصطلاح مشروطه به معني و مفهوم جايگاه،  بناي موقوفه جداي از امور تدريس و توسعه فرهنگ، در مواضع  و موارد ديگري نيز كاربرد داشته و به شرح و تفضيل آمده  است.  در عصر حاضر، مصداق كامل از بناهاي رفاهي مشروطه در ايران، پالايشگاه نفت آبادان است كه اطراف آن را مجموعه  ساختمانهاي بريم - باوارده - احمدآباد فرا گرفته و وسايل  رفاهي و تفريحي، امكانات و امتيازات همه جانبه هر يك به  تناسب تخصص و كار، درآمد و مقام در اختيار كاركنان قرار گرفته است.  درباره بناي مشروطه فرهنگي، مسجد و مدرسه سپهسالار،  مي تواند نظيره باشد. ناگفته نماند كه لفظ مشروطه با معاني بر شمرده، در تاريخ ادبيات عثماني نيز تداول و تجلي داشته و در مضامين شعرا به كلام آنان افهام و انسجام بخشيده است.  اولا" سكناي آدم و شما نينا مشروطه - وقف اولوب هر برينه  غله اقداري مهان - عزت ملا معني ; مشروطه مسكن دشمن آدم  بادا- غله موقوفه بهركدام، قدر و قيمتش خوار و كم بها ايشلر ميدي تا عهد صفيه دن بو عمارت - الادينا مشروطه،  اگر توليت اولماسا- ثابت مضي: داير بوده از عهد صفيه اين  عمارت- مشروطه اولادش، اگر توليت نباشد. ليلا و مجنون  وقفي در، گلدي مسلسل متصل - مشروطه در زنجير عشق، ديوانه  دن ديوانه يه - عبدالحق ملا معني: موقوفه ليلا و مجنونست، آمد پيوسته و پياپي -  مشروطه است زنجير عشق، از ديوانه اي به ديوانه اي باز در اين مضمون:  انتقال ايتمكده در، ديوانه دن ديوانه يه  بير عجب مشروطه در، دارالشفاي كاينات - يني شهرلي عوني  معني: در حال انتقال است، از ديوانه اي به ديوانه ديگر-  مشروطه شگفتي است، دارالشفاي كاينات  *** اين تفاصيل معلوم مي دارد كه، در كشور عثماني واژه  مشروطه ناظر به دو معني بوده است، يكي صرفا" به مفهوم  " مسكن مجاني "براي پيشبرد كارهاي عمراني و صنعتي وسيله  نيروهاي انساني در دوره محدود آغاز و انجام پروژه ها-  ديگري خانه و مسكن رايگان يا وسايل كار براي استفاده هاي  فرهنگي و استمرار آن جهت تعميم آموزش و پرورش و بسط معارف اسلامي بوده است.  آنچه در قيام ملي ايرانيان از انتخاب لفظ مشروطه مطمح  نظر بوده و به مرحله اجرا و عمل و استفاده در آمده،  مشروطه فرهنگي، يعني: تاسيس مدارس جديد مبتني بر مباني  وقف يا به هزينه شاه و ثروتمندان، ايجاد تحول در امر آموزش و پرورش بوده است. مشروطه اي كه جويندگان را از علم و معرفت بهره رساند و در زندگي روزانه شان بكار آيد.  زمينه هاي بنياد مشروطه فرهنگي در ايران، سي سال پيش از صدور فرمان مشروطيت، در زمان ناصرالدين شاه فراهم آمد و به مرحله اجرا گذارده شد.  سياستمدار پرآوازه و صاحب ثروت باد آورده، ميرزا حسين خان سپهسالار(12411298 ه- ق)از سال 1275 تا 1278 قمري، با سمت وزير مختار و سفير كبير دولت ايران در استانبول، مقيم كشور عثماني بوده و از اوضاع و احوال  زمان خود آگاهي كامل داشت.  سپهسالار پس از بازگشت از ماموريتهاي سياسي 12 ساله  استانبول، در سال 1289 ه-. ق در تهران كاخ مجلل و باغ  وسيعي براي خود بنا نهاد كه بعدها مشهور به ساختمان مجلس  شوراي ملي ايران شد.  در لغت نامه دهخدا، در پانويس شرح حال حسين خان سپهسالار،  اين تذكار جلب نظر مي كند:  مرحوم دهخدا به خط خويش نوشته است. پس از كودتاي محمدعلي  شاه كه من به اروپا و سپس به استانبول رفتم دو سه بار مرا به مجلس دعوت كردند محمدعلي بيك همداني كه وكيل  كربلا در مجلس عثماني بود و مرا در شگفت ديد از تعجب من  پرسيد و از اين كه من همه جاهاي نديده آنرا مي شناسم و از پيش وضع آنرا خبر مي دهم متعجب بود. و اين بدان علت  بود كه ساختمان و عده اتاقها و بزرگي و كوچكي و سمت و ارتفاع و انخفاض بناها درست مانند مجلس شوراي ملي تهران  بود و حتي زينتها از قبيل آئينه ها و غير عينا" يكي بود.  اين بنا را مدحت پاشا براي مجلس شوراي اول عثماني ساخته  بود. سپهسالار عين آنرا تقليد و در تهران ساخته است. آيا به نيت اين كه آنجا هم مجلس شوراي ايران بشود؟ آري بدون  هيچ شك.  ميرزا حسين خان، در سال 1296 ه-. ق، ساختمان مسجد و مدرسه  معروف سپهسالار را در جنب كاخ مجلس شوراي ملي آغاز كرد،  و در سال 1297 ه-، وقفنامه آن بناي با شكوه را تهيه و به  امضاي شهود، ممهور و مستجل كرد.  فيروز منصوري  ادامه دارد 
