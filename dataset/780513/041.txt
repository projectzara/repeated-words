   جستارگشايي: قرآن ; معجزه شگرف پيامبر بزرگ اسلام، و سخن  دارنده معاني بلند آسماني و ژرف معنوي بر دل پاك  پيامبر(ص)اسلام، از جهت شيوه نگارش، كاربرد واژگان  مناسب در حدرسايي و رواني و تناسب و آرايه هاي لفظي و معنوي و زيباييها و آراستگيهاي بياني از چنان اهميتي  برخوردار است كه آن را فراسوي سخن بشري مي برد. مطلبي كه  از پي مي آيد اختصاص به جنبه هاي بلاغي اين كلام  روح نواز ايزدي دارد. توجه شما خوانندگان گرامي را به  اين جستار كوتاه جلب مي كنيم.  گروه معارف  نوشته: حميدرضا آژير ما در اين مختصر خواهيم كوشيد وجوهي از ديدگاههاي مختلف  پيرامون اعجاز قرآن را عرضه داريم كه شگفتي و شكوه آن در جانها نشاني ژرف نهاده است و به قدر توان پرده از اعجاز اين نامه آسماني - به گونه اي نه فراگير- برگيريم. آوردن  همه نظرها درباره اعجاز قرآن كاري است نشدني و شايد تنها بتوان به جستارهايي پرداخت كه مستقيما" به اعجاز قرآن  پرداخته اند نه محورهايي كه از دور برگرد اين مقوله چرخش  دارند. نگاهي به دو كتاب بي نظير" دلائل الاعجاز" و " اسرارالبلاغه "از عبدالقاهر جرجاني، بن اعجاز قرآن را برما مي نماياند، اگر چه به اعتقاد برخي حتي اين دو كتاب نيز نتوانسته اند به ژرفاي تحيربرانگيز اين منشور آفرينش  دست يازند، ليكن براي پژوهشگر اعجاز قرآني و بلاغت به  كار رفته در آن، نظر به اين دو كتاب گرانسنگ، ضرورت دارد.  در اين ميان يكي از نخستين شخصيتهايي كه بايد حضور او را در عرصه بلاغت قرآني كاملا" جدي گرفت "جاحظ" است كه  درباره اعجاز قرآن ديدگاهي خاص دارد و بايد به اين  ديدگاه رويكردي داشت شايسته و بايسته. اين مهم را نيز نبايد از نظر دور داشت كه واقعا" برشمردن نشانه هاي  برتري قرآن يا علائم اعجاز قرآني ادعايي است دشوار چه،  گاهي براي پژوهشگري لايه اي از اين اعجاز برگرفته مي شود كه براي ديگري فرصتي چنان دست نمي دهد و نسبت به نكته اي  از قرآن بصيرت مي يابد كه امكان آن براي غير فراهم  نمي آيد.  جاحظ در رساله اي با عنوان "حجج النبوه "سخن از معجزه  پيامبر به ميان مي آورد و مهمترين نشانه آن را مبارزه طلبي قرآن كريم مي داند. جاحظ مي گويد: "اگر عربيان آن روزگار كه خداوندان سخن بودند مي توانستند در اين مبارزه طلبي ره به مقصود برند، ديگر آتش جنگ را شعله ور نمي كردند و به جاي اقامه بديلي براي قرآن دست  به كشت و كشتار نمي زدند و كشته نمي شدند و نمي كشتند و در برابر اين تحدي پايداري مي كردند و چنان شنيع، مرگ را بر پذيرش اين تحدي ترجيح نمي دادند".  جاحظ مي گويد: "چگونه است كه عربيان با اين همه شمار و با اين همه قوت بيان و شجاعت و آن همه گسترش اطلاعات از مار و عقرب گرفته تا گرگ و سگ و سوسك و جع ل و درازگوش  و كبوتر و گونه هاي تاليف كلام همچون قصيده و رجز و مزدوج و متجانس و سجع و نثر و توانايي در محاجه هاي  گوناگون و هجوهاي گزنده بازهم نتوانستند در برابر اين  سخن آسماني مقاومت كنند". قرآن در زبان عربي چنان اثري  برجاي نهاده است كه نمي توان آن را استقصا كرد، چه، آن  قدر شاهراه و راههاي دشواررو و باريك از آن برمي آيد كه  سيطره بر همه آنها چنان است كه آب اقيانوسي را در ظرفي  خرد گردآورند. آنچه مي ماند اين است كه تاثير قرآن بر زبان عربي تاثيري فراگير بوده است. مقصود از تاثير فراگير، همان است كه قرآن موجب شد عربي همچون ديگر زبانها از ميان نرود، و البته مقصود از اين سخن آن نيست  كه قرآن تنها در الفاظ عربي اثر نهاده است و اغراض و معاني آن را با همان نمود جاهلي ابقا كرده است، بل قرآن  نه تنها در مفردات و الفاظ كه اسلوب و معاني و اغراض  زبان عربي را نيز پاس داشته است: زبانهاي بسياري اگر چه  ارتباط چنداني هم با ملتهاي ديگر نداشته اند ليكن در گذر تاريخ يا تحول فراوان يافته اند يا اساسا" استحاله  شده اند، در حالي كه زبان قرآن با اين همه تماس در بيش  از يكهزار و چهارصد سال همچنان استواري و دگرگون ناپذيري  خويش را به اثبات رسانده است.  ابن رشيق در عمده مي گويد: "بلاغت يعني هديه كردن مفهوم  به قلب با زيباترين نماد واژگاني و نهادن كلام در موضع  خويش اعم از اطاله يا ايجاز همراه با حسن عبارت يا استوارگرداندن كلام با معاني، اگر چه عبارت كوتاه باشد و برخوردار از حسن تاليف اگر چه سخن، طولاني باشد. او معتقد است زيبايي سخن يا همان بلاغت در پرتو ذوق به كف  مي آيد نه با علم و قواعد، و البته اين ذوق با كثرت  مطالعه اي حاصل مي آيد كه موهبتي خاص را نيز در كنار خود داشته باشد و هر چه اين مسير بيشتر پيموده شود بلاغت  آمده در قرآن بيشتر درك مي گردد. از جمله گروههايي كه در لايه برگرفتن از بلاغت قرآني بهره اي سترگ دارند مفسران  هستند، چه، آنها پيوسته قرآن را مي كاوند و زيباييهاي  فني و شگفتيهاي جذاب آن را در برابر ديدگان ما به نمايش  مي گذارند. تا جايي كه در دوره هاي بعد علماي بلاغت در بيان قواعد بلاغت به آيات قرآني استشهاد مي كنند. بر مفسران است تا شگفتي تركيبهاي قرآن و راههاي منشعب از آن  را در پرتو معاني روشن سازند و نكته هاي بياني را كه  اسرار جمال و وجوه بلاغت را در خود دارد وانمايند و اين  در حالي است كه شمار فراواني از غير عربها به اسلام  گراييده اند و ذوق عربي تباهي يافته و تازه مسلمان شدگان  از شيوه هاي بياني عرب هيچ گونه آگاهي ندارند.  شناخت واژگان قرآني و درك مفاهيم و اغراض و ابعاد آن  هدفي است كه يك مفسر پيوسته رو به سوي آن دارد، و ممكن  نيست بدان آگاهي يابد مگر هنگامي كه به طور كلي در دانشهاي زباني و به طور خاص در دانشهاي بلاغي گامي  استوار داشته باشد. زركشي مي گويد: نگريستن در تفسير برحسب مصاديق الفاظ و تركيبات آنهاست و اين مصاديق به  علوم زبان و تعريف و اشتقاق وابسته است، و تركيب هم به  علوم نحو و معاني و بيان و بديع پيوند خورده است، و قرآن  در رشد و تحول بلاغت تاثيري بسزا داشته است، چه، معجزه  كبرايي است كه پيامبر(ص)با همه عربيان به تحدي برخاست  تا مگر كوتاهترين سوره آن را همچون قرآن بازسازي كنند، و اين در زماني بود كه عربيان در فصاحت و بلاغت شهرتي  عالمگير داشتند. درنگ در شيوه هاي قرآني و درك نهفته هاي  بياني آن موجب شد پژوهشهايي قرآني ظهور كند و مباحثي  بلاغي به عرصه ظهور درآيد كه از پايان سده دوم كتابهاي  فراواني را به خود گزين كرد، كتابهايي كه همه، قرآن و معاني مجازي و نظم و اعجاز آن را بر مي رسيدند، تا جايي  كه واصل بن عطاء و كسائي و اخفش و روءاسي و يونس بن حبيب و قطرب و فراء و ابوعبيده و مبرد و ابن انباري و زجاج،  همگي در معاني قرآن كتاب نگاشته اند و ابوعبيده در مجاز قرآن و جاحظ كتاب مسائل در قرآن و بشربن معتمر در متشابه  قرآن كتابها به رشته تحرير كشيده اند.  قرآن كريم معجزه است، زيرا عربيان را به مبارزه خواند و هيچ كس آن را به مبارزه نخواند خواه اين مبارزه طلبي با توانايي همراه بوده باشد يا خير. عربيان پيوسته اين پرسش  را از آغاز در ميان خود داشتند كه راز اين آيه قرآني  چيست: "قل لئن اجتمعت الانس و الجن علي ان ياتوا بمثل  هذاالقرآن لاياتون بمثله و لوكان بعضهم لبعض ظهيرا" ".  (بگو اگر انس و جن گردآيند كه نظير اين قرآن را بياورند،  ولو بعضي از آنان پشتيبان بعضي ديگر باشند نمي توانند نظير آن را بياورند).(اسراء، 88).  مبارزه طلبي قرآن از ده سوره شروع مي شود و به يك سوره  ختم مي گردد: "ام يقولون افتراه قل فاتوا بعشر سوره مثله  مفتريات و ادعوا من استطعتم من دون الله ان كنتم صادقين ".  (يا مي گويند ] آن [قرآن برساخته است، بگو اگر راست  مي گوييد ده سوره برساخته همانند آن بياوريد، و هر كسي  را كه مي توانيد در برابر ] خداوند به [ياري بخوانيد).  (هود، 13)،" ام يقولون افتراه قل فاتوا بسوره مثله،  وادعوا من استطعتم من دون الله ان كنتم صادقين ".(يا مي گويند ] كه [پيامبر آن را برساخته است، بگو اگر راست  مي گوييد سوره اي همانند آن بياوريد و هر كس را كه  مي توانيد در برابر ] خداوند به [كمك بخوانيد).  (يونس، 38).  معتزله از نخستين كساني بودند كه پيرامون اعجاز قرآني به  بحث برخاستند از مشهورترين ايشان ابواسحاق ابراهيم بن  سيار بن هاني ء البصري نظام(م 231 ق)بود كه به نظريه  " صرفه "باور داشت، بدين معنا كه خداوند عربيان را از معارضه با قرآن - با تواناييشان در اين كار- بازداشت و اين صرف و بازداشتن امري خارق العاده بود و او خود اين  صرف را معجزه مي دانست نه قرآن را. ولي معتزليان ديگر درباب اعجاز باوري ديگر داشتند و معتقد بودند كه قرآن با خبر دادن از امور گذشته و آينده عربيان را به عجز كشانده  است. ابوالحسن علي بن عيسي رماني(م 386 ق)كه او نيز معتزلي بود دليل اعجاز قرآن را بلاغت آن مي دانست.  (نقل از دانشنامه قرآن پژوهي) 
