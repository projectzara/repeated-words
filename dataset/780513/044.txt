   گروه شهري: بزرگترين درياچه تفريحي به وسعت 5500 مترمربع به همراه چند طرح عمراني و فرهنگي در شهرري  توسط شهرداري منطقه 20 به بهره برداري مي رسد.  به گزارش روابط عمومي شهرداري منطقه 20 تهران مهندس  احمدي خميني شهردار منطقه 20 با بيان اين مطلب به تشريح  اقدامات عمراني و فرهنگي صورت گرفته و طرح هايي كه به  بهره برداري خواهد رسيد پرداخت و گفت: در راستاي توسعه  فضاهاي فرهنگي و تفريحي شهرري و با هدف غني سازي اوقات  فراغت شهروندان، شهرداري منطقه 20 اقدام به احداث  درياچه مصنوعي در داخل مجموعه فراغتي و تفريحي  ولي عصر(عج)كرده است كه داراي امكاناتي ازقبيل: اسكله  قايقراني، جزيره اي با امكانات خدماتي از جمله  قهوه خانه سنتي و... مي باشد.  وي افزود: اين درياچه با 7500 مترمكعب ظرفيت آب با چشم اندازي زيبا مكاني مناسب در كنار شهربازي ري جهت پر كردن اوقات فراغت شهروندان شهرري و ديگر عزيزان محسوب مي شود.  شهردار منطقه 20 همچنين به بهره برداري از موزه  ري شناسي اشاره كرد و افزود: اين موزه با 750 مترمربع  مساحت و هزينه اي بالغ بر يك ميليارد و صد ميليون ريال  در دوطبقه بنا شده است كه طبقه همكف آن شامل قسمتهاي  نگهداري اشياء عتيقه، تصاوير، كتب تاريخ طبيعي و كليه  ميراثهاي فرهنگي مربوط به شهرري با همكاري سازمان ميراث  فرهنگي اداره مي شود و طبقه زيرين آن به منظور فعاليت هاي آموزشي و نمايشگاهي بويژه آموزش سفالگري و هنرهاي دستي پيش بيني شده است.  مهندس احمدي در ادامه به احداث تنديس زيباي نماز در وسط ميدان نماز اشاره كرد و افزود: ميدان نماز كه در سال  گذشته همزمان با برگزاري هشتمين اجلاس سراسري نماز در شهرري و به مساحت 12 هزار مترمربع به بهره برداري رسيد تا حد بسيار زيادي از بار ترافيكي خيابانهاي دستواره،  امام حسين(ع)و شهيد غيبي كاسته است و سبب تسهيل در رفت  و آمد وسائط نقليه شده است. همچنين تنديس زيباي نماز كه  الهام گرفته با نمادهاي سمبليك از يك حركت اعتقادي و فريضه نماز است، داراي 12 محراب بزرگ و كوچك بوده و 7 مترارتفاع دارد كه با قرار گرفتن در جوار گنبد زيباي  مسجد ارشاد و كنار مجموعه فراغتي و تفريحي ولي عصر(عج) مناظر زيبايي را تداعي نموده است و هزينه اجرائي اين  طرح 150 ميليون ريال است.  وي از سرمايه گذاري بخش خصوصي و دولتي كه علاقه مند به  سرمايه گذاري در جنوب شهر هستند دعوت نمود تا در فراهم  آوردن امكانات تفريحي، فراغتي، رفاهي در منطقه مستعد ري  با شهرداري منطقه 20 همكاري كنند. 
