   جلوگيري از توسعه ناموزون شهرها، جبران كمبودها و كاستي هاي شهرهاي بزرگ و ارائه خدمات شهري مناسب به  شهروندان و نيز هدايت آنها به سوي اسكان در شهرهاي جديد از سياستهاي مهم وزارت مسكن و شهرسازي است.  مهندس داستان مديرعامل شهر جديد هشتگرد در گفت و گو با خبرنگار همشهري از جمله مهمترين هدفهاي ايجاد شهرهاي  جديد را ايجاد مراكز زيستي نوين و متناسب با توسعه  اقتصادي و اجتماعي، اعمال سياستهاي توسعه شهري خارج از محدوده تعيين شده شهرهاي بزرگ، جذب سرريز جمعيت شهرهاي  بزرگ با تشكيل مراكز اشتغال و زندگي، جلوگيري از رشد حاشيه نشيني و آلودگي هوا و محيط زيست در شهرهاي بزرگ و همچنين ارائه خدمات مناسب و منسجم شهري به شهروندان ساكن  شهرهاي جديد با استفاده از روشهاي نوين مديريت شهري ذكر كرد و اظهار داشت: شهرهاي جديد به گونه اي طراحي شده اند كه از نظر خدمات زيربنايي و عمومي با استانداردهاي  شهرسازي مطابقت داشته باشند و تلاش شده تا كمبودهاي  موجود در شهرهاي بزرگ و قديمي در شهرهاي جديد برطرف و يا به حداقل ممكن كاهش يابد.  وي با اشاره به عمده ترين انگيزه هاي ايجاد شهرهاي جديد از جمله رشد جمعيت و رشد شهرنشيني، افزايش و توسعه  متناسب مراكز اشتغال با بهره گيري از منابع موجود و به كار گرفته نشده، محدوديتهاي جغرافيايي و اقليمي و ايجاد امكانات منطقي براي جلوگيري از گسترش شهرهاي بزرگ  افزود: يكي از مهمترين معضلاتي كه همواره پيش روي  برنامه ريزان و مسئولان شهري و كشوري بوده و مشكلاتي را از زواياي مختلف اقتصادي، اجتماعي و فرهنگي به جامعه  تحميل كرده گسترش ناموزون و بي قواره شهرها و نيز معضل  حاشيه نشيني و ساخت و سازهاي بي رويه در حاشيه شهرها چه  به صورت شخصي و چه به شكل تعاوني است كه مشكلات  خدمات رساني به ساكنان اين مناطق را كه عمدتا" به دليل  دسترسي آسان و ارزان به زمين در حاشيه شهرها مي باشد رفته رفته به يك مشكل حاد و لاينحل تبديل كرده است.  مهندس داستان در مورد شهر جديد هشتگرد گفت: شهر جديد هشتگرد در فاصله 65 كيلومتري از تهران و 25 كيلومتري از كرج در دامنه جنوبي كوههاي البرز و در راستاي سياستهاي  دولت و وزارت مسكن و شهرسازي به منظور پاسخگويي به توسعه  فيزيكي و رفع مشكل آمد و رفت، جذب جمعيت سرريز كلان شهر تهران و همچنين تامين بخشي از نياز صنايع و ايجاد اشتغال  در محور تهران - كرج - قزوين طراحي و ايجاد شده است.  وي از كمبود شديد مسكن، افزايش بي رويه و تراكم جمعيت،  آلودگي محيط زيست، ترافيك و نابساماني در حمل و نقل و همچنين بيكاري و به هدر رفتن بخش عمده اي از منابع انرژي  و بودجه به عنوان مهمترين مشكلات شهرهاي بزرگ از جمله  تهران ياد كرد و خاطرنشان ساخت: در طراحي و احداث شهرهاي  جديد از جمله شهر جديد هشتگرد تلاش شده تا با ارائه  خدمات زيربنايي و عمومي در بخشهاي زيست محيطي، دفع،  جمع آوري و تصفيه بهداشتي فاضلاب، ايجاد سرانه مناسب فضاي سبز و فضاهاي آموزشي، بهداشتي، امكانات شهري و سيستم حمل و نقل مناسب، آسايش و رفاه ساكنان به حد مطلوبي تامين و از تاثير مشكلات شهرهاي بزرگ جلوگيري شود.  به گفته وي طرح جامع شهر جديد هشتگرد در سال 72 توسط شوراي عالي شهرسازي و معماري ايران براي اسكان جمعيتي  بالغ بر 500 هزار نفر و با تراكم متوسط 140 نفر در هكتار به تصويب رسيد كه در مرحله اول توسعه شهري، اين شهر خود را براي ايجاد امكانات زندگي جهت اسكان 130 هزار نفر آماده مي كند.  مهندس داستان حجم سرمايه گذاريهاي انجام شده در شهر جديد هشتگرد را 700 ميليارد ريال اعلام كرد و گفت: از اين  ميزان 150 ميليارد ريال از سوي وزارت مسكن و شهرسازي و بقيه توسط مردم سرمايه گذاري شده است.  وي از واگذاري 18 هزار قطعه زمين براي ساخت واحدهاي  مسكوني در اين شهر خبر داد و افزود: در حال حاضر 11 هزار واحد مسكوني در مراحل مختلف از صدور پروانه تا پايان كار قرار دارد كه از اين ميان كار ساخت 1300 واحد مسكوني به  پايان رسيده و هزار واحد آن با اسكان 5 هزار نفر مورد بهره برداري قرار گرفته است.  وي در پايان با اشاره به مزاياي شهر جديد هشتگرد از نظر دسترسي مناسب جاده اي و ريلي و فاصله مناسب با شهرهاي  اطراف، دسترسي به منابع آب، وجود زمينهاي مناسب با شيب قابل قبول براي استقرار سازه هاي بلند و دسترسي به مراكز جمعيتي و شهري نظير تهران، كرج و قزوين، از جمله مهمترين  علل كندي روند سكونت و ساخت و ساز در اين شهر را نبود انگيزه هاي كافي براي ساخت و سازهاي مسكوني بويژه از نظر اقتصادي و نيز نبود يا كمبود امكانات موردنياز و ضروري  براي زندگي شهري دانست و ابراز اميدواري كرد كه با افزايش تاسيسات زيربنايي و خدمات شهري نظير مخابرات، گاز و حمل و نقل مناسب شهري و بين شهري ضمن رونق ساخت و سازها، سكونت در اين شهر جديد طي امسال و سال آينده روند قابل توجه و چشمگيري داشته باشد.  كرج- خبرنگار همشهري 
