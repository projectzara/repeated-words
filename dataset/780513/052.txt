 گروه شهرستانها: استاندار اصفهان از خشونت طلبان خواست  به جاي پرداختن به اعمالي كه مانع توسعه اقتصادي و سياسي  مي شود، هم خود را صرف عمران و آبادي ايران و حل مسائل و مشكلات مردم كنند.  استاندار اصفهان در جريان بازديد از طرح انتقال آب به  استان يزد در محل چشمه لنگان استان اصفهان همچنين بر ضرورت تسريع در عمليات اجرايي تونل سوم كوهرنگ تاكيد كرد.  وي در اين بازديد 2 ميليارد ريال براي سرعت بخشيدن به  عمليات اجرايي اين تونل اختصاص داد.  به گزارش خبرنگار همشهري از اصفهان در راستاي رفع كمبود آب در قسمتهاي مركزي ايران و لزوم انتقال آب به شهرهاي  يزد و كاشان از طريق زاينده رود، كار حفر تونل انتقال آب چشمه لنگان به اين رودخانه با ظرفيت انتقال 115 ميليون  مترمكعب آب از سرشاخه ها در دست اجراست و تا كنون حفاري  2 هزار و 700 متر از تونل اصلي و 935 متر از تونل هاي  دسترسي اين تونل انجام شده است. 
