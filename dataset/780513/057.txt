 گروه شهرستانها: به منظور شناخت پيشينه تاريخي تمدن شهر باستاني هگمتانه و نيز معرفي فرهنگ و تمدن غني ايران  زمين كاوشگران هيات باستان شناسي ايران به سرپرستي دكتر صراف فصل دهم كاوش هاي تپه هگمتانه را آغاز كردند.  به گزارش خبرنگار همشهري در همدان سرپرست هيات  باستان شناسي ايران گفت: هدف فصل دهم از سلسله فصول مدون  كاوش هاي تپه هگمتانه شناخت و بررسي سيستم معماري شهر و نيز شناسايي تاريخ 200 ساله نامشخص ايران زمين(بين 750 ق. م تا 550 ق م)است.  دكتر صراف افزود: در اين فصل از كاوش، هيات باستان شناسي  مصمم است ضمن ادامه تحقيقات خود، در ارتباط با چگونگي  گسترش شهر، برج و باروهاي آن و ساماندهي اين شهر باستاني  اقدام كند.  وي گفت: احياء و مرمت حصار شهر باستاني كه اتصال دهنده  دو طرف خيابان اكباتان در محوطه شمالي مي باشد، فضاسازي  و نيز مرمت موزه هگمتانه و پايگاه مقاومت، از مهمترين  برنامه هاي كاري فصل دهم است.  به گفته سرپرست هيات باستان شناسي ايران، تمام قسمت هاي  تپه 25 هكتاري مورد بررسي و تحقيق قرار گرفته و در پايان  فصل نهم و در آغاز فصل دهم بيش از نيمي از آثار باستاني  تپه از لحاظ علمي و بدون خاك برداري كل محوطه معين شده و اميد است بتوانيم به زودي نقشه شهر باستاني هگمتانه را در اختيار علاقمندان قرار دهيم. 
