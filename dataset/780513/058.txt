 گروه شهرستانها: در صورت لغو تحريم دارويي ايران از سوي  آمريكا و ورود داروي جديد ويژه بيماران هموفيلي، بخش  اعظم مشكلات مربوط به تهيه فاكتورهاي هموفيلي براي اين  بيماران مرتفع خواهد شد.  به گزارش خبرنگار همشهري يحيي افشار مديرعامل كانون  هموفيلياي ايران با بيان اين مطلب در گردهمايي بيماران  هموفيلي استان قم افزود: مهمترين مشكلات بيماران هموفيلي  در ايران تهيه فاكتورهاي اين بيماري است و وزارت بهداشت  در سال گذشته تنها 40درصد نياز دارويي آنها را تامين  كرده است.  به گفته وي با ورود داروي جديد به نام "دسموپرين "يا D. D. A. PV بخش اعظم مشكلات برطرف مي شود.  وي گفت: ما با فدراسيون جهاني هموفيلي مذاكراتي  داشته ايم تا آمريكا را متقاعد سازد در مورد مجوز ورود اين گونه داروها به ايران استثناء قائل شوند چرا كه اين  دارو هم ارزانتر از فاكتورهاي وارداتي هموفيلي است و هم  امكان آلودگي ويروسي آن به مراتب كمتر از فاكتورهاي فعلي  است.  افشار همچنين با اشاره به آلودگيهاي خوني اخير در كشور از عملكرد سازمان انتقال خون و وزارت بهداشت انتقاد كرد و يكي ديگر از مشكلات مهم بيماران هموفيلي را بيكاري  عنوان كرد. 
