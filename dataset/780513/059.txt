   ساري- خبرنگار همشهري: آقاي سيد محمد خاتمي رئيس جمهوري  ظهر ديروز به منظور ديدار با سيلزدگان استان مازندران  وارد ساري شد. وي در فرودگاه اين شهر هدف از سفر به  استان مازندران را ديدار با آسيبديدگان و داغداران  واقعه سيل اخير در شهر نكا دانست و اظهار اميدواري كرد با تلاش و كوشش مسئولان و پيگيريهاي لازم ويرانيهاي ناشي  از سيل با سرعت بيشتري جبران شده و خسارت ديدگان به خانه  و كاشانه خودباز گردند. رئيس جمهوري سپس با خودرو وارد شهر نكا شد و مورد استقبال گرم و پرشور مردم اين  شهر قرار گرفت.  آقاي خاتمي با حضور در مصلاي نماز جمعه نكا طي سخناني در جمع مردم اين شهرستان گفت: از همه ملت ايران مي خواهم به  ياري مردم آسيب ديده شهرستان نكا بشتابند و با كمك هاي  خود مرهمي بر زخم مردم اين شهرستان باشند.  وي در بخش ديگري از سخنان خود گفت: مايل نبودم در شرايطي  كه خانواده هاي عزيز شهرستان نكا در غم از دست دادن  عزيزان و بر باد رفتن زندگي خود مي باشند به اين شهر بيايم اما به منظور ابراز همدردي با شما عزيزان و ابلاغ  تسليت مقام معظم رهبري، اعضاء هيات دولت و يكايك مردان و زنان اين مرزوبوم كه با شما همدردند نزد شما آمدم تا از شما بخواهم كه در برابر تقدير الهي صبور و بردبار باشيد.  حضور امروز شما زنان و مردان و جوانان در اينجا با وجود رنج فراوان و از دست دادن زندگي و داغ عزيزانتان با اين  همه شورونشاط مايه اميد و افتخار است و ملت ايران ملتي  است بزرگ كه ما بايد قدر آنها را بدانيم و قدرداني اين  ملت نيز اين است كه نيازهاي آنها را بشناسيم و به آنها حرمت بدهيم. وي از نكا به عنوان نگيني در خطه سرسبز مازندران نام برد و گفت در شرايطي كه سيل ويرانگر و بي سابقه در اين منطقه نه تنها مزارع كشاورزي و اراضي  جنگلي را تخريب كرد بلكه با ويران كردن واحدهاي مسكوني  عده اي از عزيزان ما را نيز به كام مرگ فرستاده است و اين در شرايطي است كه بيش از يكهزار خانه كاملا" ويران  شد و بيش از سه هزار خانواده ديگر نيز بخشي از دارايي -  خانه- زمينهاي كشاورزي - جهيزيه دختران و سرمايه خود را از دست داده اند.  وي از مصيبت سيل مازندران به عنوان يك فاجعه بزرگ ياد كرد و گفت: البته اين تقدير الهي است و در شرايطي كه در فاصله كوتاهي قبل از اين ما با فاجعه خشكسالي مواجه  بوديم و سه درصد از بودجه عمراني را به اين امر اختصاص  داديم هنوز از آن مصيبت رها نشديم كه سيل ويرانگر نكا موجب شد تا استان زيباي مازندران و شهرستان سرسبز نكا اين چنين تخريب شود.  رئيس جمهوري از اينكه نظام جمهوري اسلامي برغم همه  تلاشها بدليل ويرانيهاي فراواني كه از گذشته بيادگار مانده نتوانسته است نيازهاي اساسي مردم را تامين كند اظهار تاسف كرد و گفت: اميدواريم در آينده خانه هايي كه  در اين شهر بنا مي شود به گونه اي باشد كه با رعايت حريم  رودخانه نكارود زمينه آرامش و آسايش مردم فراهم شود و ديگر شاهد چنين حجم عظيمي از ويراني نباشيم.  وي گفت: از اين حادثه بايد درس گرفت و در جهت پيشگيري  برآمد.  آقاي خاتمي توجه به حفظ محيط زيست و منابع طبيعي و عرصه  جنگلي را يكي از راههاي پيشگيري از چنين حوادثي دانست و تاكيد كرد: بايد جلو عوامل تشديد كننده تخريب جنگلها گرفته شود تا ديگر چنين مصيبتهايي براي مردم پيش نيايد زيرا تخريب جنگلها موجب مي شود تا عوامل تشديدكننده  تخريب چنين فاجعه زيست محيطي را بوجود آورد.  وي بخشي از خسارات را ناشي از ساخت و سازها در حريم  رودخانه نكارود دانست و از مردم خواست ضمن همكاري با مسئولان و كارشناسان جلوي بروز چنين مصيبتهايي را بگيرند.  وي به جاي گذاشتن 52 كشته و ناپديد در حادثه سيل اخير را بسيار سنگين خواند و گفت: از دست دادن عزيزاني كه از جمع  ما رفته اند قابل جبران نيست اما با توجه به پيش بيني  كارشناسان بيش از سيصد ميليارد ريال خسارت مادي در نتيجه  اين سيل بوجود آمده كه تاكنون دولت با همه تنگناها 65 ميليارد ريال اعتبار به اين امر اختصاص داده و هشتاد ميليارد ريال ديگر نيز بصورت تسهيلات دراختيار عزيزان  سيلزده قرار مي گيرد همچنين با توجه به اختصاص مبلغ دو ميليارد ريال از سوي مقام معظم رهبري بيش از نيمي از اعتبار لازم براي جبران خسارت وارده تامين شده است.  آقاي خاتمي در حالي كه مردم شعار خاتمي، خاتمي، تشكر،  تشكر سر داده بودند گفت: اگر قرار است كسي تشكر كند نظام  رهبري و دولت است كه بايد تشكر كند و اگر قرار است از كسي تشكر شود از اين مردم است و من معتقدم كه بايد حرمت  اين مردم را داشت.  گفتني است آقاي خاتمي قبل از حضور در جمع مردم در مصلاي  نماز جمعه از مناطق سيل زده در شهر نكا بازديد كرد و در دبيرستان توحيد اين شهر كه جمعي از آسيبديدگان سيل اخير در آن اسكان يافته اند نيز حضور يافت و در محيطي صميمي  با سيلزدگان به گفت وگو پرداخت در اين ديدار كه با حضور نماينده ولي فقيه و استاندار مازندران در فضايي پر مهر و محبت انجام شد رئيس جمهوري خانواده هاي آسيب ديده را مورد تفقد قرار داد و سيلزدگان نيز مشكلات خود را با آقاي خاتمي در ميان گذاشتند و رئيس جمهوري نيز اظهار اميدواري كرد با تلاش مسئولان سرپناه مناسبي براي آنها تامين و به مشكلاتشان رسيدگي شود. 
