 * براساس گفته هاي نمايندگان، جناح چپ مجلس خواستار تفكيك واقعه تهاجم به دانشجويان و آشوبهاي خياباني روزهاي  دوشنبه و سه شنبه است اما جناح راست آشوبهاي خياباني را دنباله تظاهرات دانشجويان دراطراف كوي دانشگاه مي داند * وزير كشور پس از خروج از جلسه غيرعلني مجلس گفت: كارهاي  كميته تحقيق به نتايجي رسيده است و متن گزارش بزودي  منتشر مي شود گروه سياسي: جلسه غيرعلني مجلس شوراي اسلامي روز گذشته  با حضور وزيران كشور و اطلاعات، تاج زاده معاون  سياسي وبلنديان معاون امنيتي وزارت كشور تشكيل شد.  ظاهرا" در اين جلسه اطلاعات بيشتري در زمينه حادثه كوي  دانشگاه بيش از آنچه در رسانه هاي گروهي كشور منعكس شد،  مطرح نشده است.  به گزارش خبرنگار همشهري در پايان جلسه ديروز علي يونسي  وزير اطلاعات حاضر نشد به پرسش هاي خبرنگاران پاسخ دهد.  وي فقط از برگزاري جلسه و بحث هاي آن اظهار رضايت كرد.  ناطق نوري رئيس مجلس نيز هنگام ترك جلسه با اشاره دستان  خود به خبرنگاران، عملا" اعلام كرد كه هيچ سخني نخواهد گفت. تنها موسوي لاري وزير كشور به چند پرسش پاسخ داد.  وي در مورد انتشار گزارش كميته تحقيق گفت: كارهاي گزارش  تمام شده و اين هفته به مقام معظم رهبري ارائه مي شود تا اگر نظري نداشته باشند متن گزارش منتشر شود.  وي در پاسخ به اين پرسش كه نيروي انتظامي تا چه حد تحت  نظر وزارت كشور است گفت: از اين مسائل بگذريد مسائل  جدي تري وجود دارد ولي در اين مورد كه حمله به كوي  دانشگاه توسط بعضي عناصر نيروي انتظامي بدون توجه به نظر وزارت كشور بوده است ترديدي نيست. وي تاكيد كرد كه در مورد نيروي انتظامي مسائلي خدمت رهبري منعكس شده است.  وي اضافه كرد ساعت 5/1 بعد از نيمه شب جمعه مديركل سياسي  استانداري تهران در محل كوي حاضر شده ساعت 3 نيز دبير شوراي تامين استان و ساعت 45/1 دقيقه دبير كميته  دانشجويي شوراي امنيت ملي در جريان قرار گرفتند.  وزير كشور تاكيد كرد كه در رابطه با حادثه كوي هيچكس از نيروي انتظامي با وزارت كشور تماس نگرفت و آن كسي را كه  مدعي هستند به وزارت كشور تلفن كرده ساعت 4 صبح وارد تهران شده است وي گفت: من نيز در تهران نبودم و ساعت 5 صبح از جريان مطلع شدم. موسوي لاري گزارش كميته تحقيق را حاوي مسائل جديد دانست.  يدالله طاهرنژاد نماينده نوشهر و چالوس در مورد جلسه  ديروز به خبرنگار ما گفت: در اين جلسه نمايندگان شاخص  جناح راست با طرح سئوالات جهت دار و اخبار مشكوك سعي  داشتند دولت را به عنوان عامل اصلي وقايع دانشگاه نشان  دهند.  آنها همچنين اصرار داشتند غائله روزهاي دوشنبه و سه شنبه  نيز به ماجراي تهاجم به كوي دانشگاه پيوند زده شود.  اين موضوع نشان مي دهد كه آنها نمي خواهند بپذيرند كه  حركت در ابتدا دانشجويي بوده و حمله كنندگان برخلاف  مقررات و دستورات مافوق مرتكب جرم شدند و آن چيزي كه  مقام معظم رهبري از آن به عنوان جنايت نام بردند در اظهارات آقايان ديده نشد.  طاهرنژاد گفت: نمايندگان مجمع حزبالله نيز سعي در تفكيك  واقعه حمله به كوي و اغتشاشات شهري داشتند و درخواست  آنها اين بود كه اين دو موضوع كاملا" مستقل و مجرد بررسي  شود تا حقي از دانشجويان تضييع نشده و متعرضين به  دانشگاه به سزاي اعمالشان برسند.  بنا بر اين گزارش در جلسه ديروز سه نماينده از جناح راست  (ترقي، نجابت و درويش زاده)سه نماينده جناح چپ(آستانه،  صدقياني و خباز)و دو نماينده مستقل(نوبخت و مداحي)سخن  گفتند و پرسش هايي رامطرح كردند.  اسماعيل دوستي نماينده كوهدشت لرستان در مورد جلسه ديروز گفت: سخنان و پرسش هاي نمايندگان جناح راست از پيش تعيين  شده و مشخص بود و قصد داشتند وزارت كشور را مقصر معرفي  كنند ولي توضيحات اصولي و منطقي موسوي لاري اكثريت  نمايندگان را قانع كرد.  وي اضافه كرد نكته جالب جلسه اين بود كه آقاي موسوي لاري  از ارائه طرح تحقيق و تفحص مجلس در مورد وقايع كوي  دانشگاه استقبال كرد و مصرانه خواست كه مجلس اين طرح را هرچه سريعتر در دستور كار خود قرار دهد تا نمايندگان در جريان واقعه قرار گيرند.  محبي نيا يكي از نمايندگان جناح راست مجلس در مورد حوادث  دانشگاه و نتايج جلسه ديروز مجلس گفت: "نظر بر اين است  كساني كه به عنوان آشوبگر در حوادث اخير نقش داشته اند معرفي و مجازات شوند و دامنه برخورد به جاي ديگر گسترش  نيابد. " وي در مورد مجازات عوامل اصلي حمله به كوي گفت: همه  جناحها حوادث كوي را محكوم كرده اند ولي در رابطه با عوامل حمله به آن به نتيجه قطعي نرسيده اند و مشخص نشده  هسته اوليه شروع كننده اين جريانات چه كساني بودند.  تحقيق در اين مورد ادامه دارد.  گفتني است لطفيان فرمانده نيروي انتظامي كه يكي از مدعوين جلسه بود از شركت در جلسه خودداري كرد در مورد عدم حضور لطفيان شايعاتي مطرح بود از جمله اينكه لطفيان  گفته است به دليل حضور وزير كشور در جلسه لزومي به آمدن  ايشان نيست، هرچند كه اين شايعه نيز شنيده شد كه وزارت  كشور لزومي به حضور وي نديده است ظاهرا" لطفيان گفته  است پس از انتشار گزارش كميته تحقيق حاضر است در مجلس  حاضر شود و به پرسش هاي نمايندگان پاسخ دهد.  آنچه كه در بين همه نمايندگان مطرح بود عدم ارائه  اطلاعات جديد در مورد حوادث اخير بود. 
