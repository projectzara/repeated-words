 گروه سياسي: نمايندگان ديپلماتيك ايران و تركيه بر دامنه  تلاش هاي خود براي حل مشكلات دو كشور افزودند.  به گزارش ايرنا، سفير ايران در آنكارا در تازه ترين تلاش  براي دستيابي به اين هدف با مدير كل امور خاورميانه  تركيه ديدار كرد. برپايه اين گزارش، مقام ترك در خلال  مذاكراتش با محمدحسين لواساني برداشت مطبوعات تركيه را ازسخنان اخير اسماعيل جم وزير امور خارجه اين كشور در سارايوو، اصلاح كرد و گفت: مذاكرات وزيران امور خارجه  ايران و تركيه در سارايوو دوستانه و سازنده بود و تفسير برخي روزنامه هاي تركيه از سخنان جم نادرست بوده است.  اين مقام ترك همچنين درباره حوادث مرزي اخير ميان دو كشور اظهار داشت: پس از تكميل گزارش تيم فني كه اخيرا براي بررسي حوادث مرزي به ايران سفر كرده بود، نتايج آن  به اطلاع طرف ايراني خواهد رسيد.  لواساني نيز در اين ديدار با تاكيد بر لزوم حل فوري  مساله تهاجم هواپيماهاي تركيه به خاك ايران، خواستار توجه جدي دولت تركيه به ملاحظات و نگراني هاي ايران در اين باره شد. ديپلماتهاي ايراني و ترك درباره برگزاري  اجلاس كميسيون عالي امنيتي دو كشور نيز گفت و گو كردند.  اين اجلاس قرار است از هجدهم تا بيست و دوم مرداد در آنكارا برگزار شود. در همين حال مطبوعات تركيه ديروز خبر دادند توران مورالي سفير جديد تركيه در ايران به زودي  فعاليت رسمي خود را آغاز خواهد كرد گفته مي شود توران مورالي كه تحصيل كرده رشته علوم سياسي  است از سال 1345 شمسي تاكنون ماموريت هاي ديپلماتيك  فراواني انجام داده است وي در سفارتخانه ها و نمايندگي هاي تركيه در آمريكا، دانمارك، عراق و سازمان  ناتو خدمت كرده است و ترك ها با توجه به همين تجارب زياد وي را به سفارت ايران گماشته اند تا آثار سوء خطاهاي  نظاميان را در روابط تهران - آنكارا از بين ببرد.  در راهروهاي مجلس  * عده اي از نمايندگان وجود مصطفي معين وزير فرهنگ و آموزش عالي و يا رئيس دانشگاه تهران را در جلسه ديروز ضروري مي دانستند و اينكه از هيچيك از آنها دعوت نشده  بود، انتقاد داشتند.  * به دنبال امضاي نامه اي از سوي نمايندگان جناح چپ در محكوميت وقايع دانشگاه و درخواست ريشه يابي و مجازات  مقصران، ديروز نيز نمايندگان جناح راست در حال جمع آوري  امضاء براي نامه اي با همين محتوا بودند.  * در راهروهاي مجلس شنيده شد كه آقاي موسوي خوئيني ها به  سه سال محروميت كامل از هر گونه فعاليت مطبوعاتي و 5/3 سال زندان محكوم شده است. مدت زندان قابل تبديل به جريمه  نقدي 5/2 ميليون توماني گزارش شده است.  * شنيده شد بزودي تغييراتي در مسئولين روزنامه كيهان  بوجود مي آيد، از علي اكبر ولايتي وزير امور خارجه پيشين  به عنوان جانشين شريعتمداري نام برده مي شود.  * روز گذشته كتابي با كاغذ گلاسه نفيس و بصورت رنگي در 246 صفحه به عنوان "كارنامه بيست ساله قوه قضائيه "در بين نمايندگان توزيع شد، در اين كتاب عكس هاي رنگي  امام(ره)و مقام معظم رهبري در يك صفحه و عكس رئيس قوه  قضائيه در صفحه اي جداگانه به چاپ رسيده است و در مقابل  عكس آيت الله يزدي نوشته شده "العدل اساس الملك ".  * كميته مشترك بررسي طرح اصلاح قانون انتخابات كه از نمايندگان مجلس، وزارت كشور و شوراي نگهبان تشكيل شده  است همچنان به كار خود ادامه مي دهد. ممكن است شور دوم  طرح مزبور از امروز در دستور كار مجلس شوراي اسلامي قرار گيرد. يك عضو كميسيون شوراها و امور داخلي گفت: اگر جناحها روي جزئيات طرح توافق نكنند جلسات بررسي آن يكي  از پرچالش ترين جلسات مجلس خواهد شد.  ظاهرا" در كميته توافق شده است كه رد صلاحيت افراد با دلايل و اسناد معتبر صورت گيرد و فرد رد صلاحيت شده نيز بتواند تقاضاي تجديدنظر كند. شنيده مي شود ظاهرا" كميته  نتوانسته به توافقات اساسي و بنيادي در زمينه قانون  انتخابات دست يابد.  خبرهاي كوتاه  * طي حكمي از سوي حجت الاسلام والمسلمين موسوي لاري وزير كشور، محسن محمدي معين به سمت رئيس مركز اطلاعات و اخبار وزارت كشور منصوب شد.  * هادي خانيكي مشاور رئيس جمهوري به نمايندگي از آقاي  سيدمحمد خاتمي رئيس جمهوري ديروز در مراسم ختم استاد سيدجلال الدين مجتبوي حضور يافت.  * رئيس ستاد هفته دولت روز سه شنبه اعلام كرد: هفته دولت،  امسال با شعار" فرداي بهتر با تحقق آرمان هاي حضرت امام  (ره)"از2 تا8شهريورماه درسراسر كشور برگزار مي شود.  وي افزود: روزهاي هفته دولت بنابه مناسبت و باتوجه به  اينكه امسال در بزرگداشت يكصدمين سال ميلاد حضرت امام  خميني(ره)قرارداريم و اين سال ازسوي مقام معظم رهبري،  سال امام خميني(ره)ناميده شده، نام گذاري گرديده است. 
