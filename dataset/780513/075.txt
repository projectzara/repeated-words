 گروه ورزشي: بدنبال عزيمت حميد استيلي به همراه تيم  پيروزي به آلمان وشكايت باشگاه بهمن كرج، نامبرده به  كميته انضباطي فدراسيون فوتبال فراخوانده شد. استيلي  مي بايست ساعت 19 روز هجدهم ماه جاري دراين كميته حضور داشته باشد.  * تيم فوتبال بهمن كرج باارسال نامه اي به فدراسيون  فوتبال اعلام كرده است كه علي طالبي بازيكن اين تيم بدون  اخذ مجوز ازباشگاه مربوطه به همراه تيم پاس به كيش عزيمت  كرده است. كميته انضباطي به همين علت از طالبي خواسته  است تا ساعت 30/17 دقيقه روزدوشنبه 18 ماه جاري در محل  اين كميته حضور به هم رساند.  * كميته انضباطي فدراسيون فوتبال بدنبال شكواييه تيم  بانك ملي تهران مبني بر حضور دو بازيكن اين تيم به  نامهاي سلمان تاجدار و مرتضي صادقي درتمرينات تيم بهمن  كرج، از اين دو خواست كه ساعت 18 روز دوشنبه  هجدهم مردادماه جاري دراين كميته حضور يابند.  * بدنبال شكايت تيم فوتبال استقلال رشت مبني بر غيبت هشت  بازيكن درتمرينات اين تيم، كميته حل اختلاف فدراسيون  فوتبال از رضا زرخانلي، سيدرضا شورشي، مرتضي صادقي، سلمان  تاجدار، محمد خوشنام، علي غفاري، شاهين بني احمد و سيامك  فراهاني خواست تا ساعت 18 روز دوشنبه هجدهم ماه جاري  دراين كميته حضور بهم رسانند.  نكته: در فوتبال شبه آماتوري ما كه فقط بازيكنان پول  حرفه اي مي گيرند نكات تازه و قابل توجه اي هم كه در هيچ  جاي دنيا وجود ندارد ديده مي شود. مانند اين نكته كه در شكايتهاي باشگاه دو بازيكن هستند كه دو باشگاه جدا از هم  از آنها شكايت كرده است بانك ملي و استقلال رشت هركدام  از سلمان تاجدار ومرتضي صادقي شكايت كرده اند. و جالب اينكه هر دو در تيم سومي بازي مي كنند و هر دو به طور مشروط قرارداد داشتند و مي توانند به تيم جديدي بروند. 
