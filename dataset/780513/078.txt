 با نزديك شدن نيروهاي گروه طالبان به دره پنجشير،  جغرافياي سياست و جنگ در افغانستان در حال دگرگوني است.  زيرا پنجشير آخرين سنگر مقاومت دولت اسلامي افغانستان در برابر گروه طالبان است و اگر فرو ريزد، سلطه نظامي  طالبان بر افغانستان كامل خواهد شد.  اما حادثه اي كه در چند روز اخير در افغانستان رخ داده  است، طالبان را با ستيز تازه اي نيز روبرو كرده است كه  ممكن است بر سرنوشت افغانستان و جناح هاي درگير در آن،  تاثيري شگرف و خلاف انتظار گروه طالبان بگذارد. در دو روز اخير مردم افغانستان از همه شهرك ها و روستاهاي شرق كابل  از جمله گلبهار و جبل السراج به سوي دره پنجشير گريخته اند و در قالب آوارگان زندگي جديدي را آغاز كرده اند. ورود سيل آوارگان به دره پنجشير، بافت آرام و خوداتكاي اين منطقه محصور كوهستاني را به هم زده است و بيم آن مي رود كه در پنجشير فاجعه اي انساني رخ دهد.  احمد شاه مسعود فرمانده مقاومت شمال در 10 سال گذشته شكل  جديدي از توليد و زندگي را در دره پنجشير سامان داده است  كه اين منطقه را از بيرون دره بي نياز مي كند.  براساس سازماندهي جديد، اقتصاد و توليد در پنجشير، بخش  جدايي ناپذير جنگ چريكي است يعني هر يك از رزمندگان در مرحله اي كه مي جنگد، چشم اميدش به توليدكنندگاني است كه  اقتصاد معيشتي دره پنجشير را سامان مي دهند و در انتظار نوبت خود براي گسيل به جبهه براي خانواده خود و اهالي  جبهه توليد مي كنند و مي اندوزند.  اكنون كه حدود 250 هزار آواره غير مولد به دره پنجشير وارد شده اند، جنگ افغانستان از حالت نظامي صرف خارج شده  و در حال تبديل شدن به فاجعه اي انساني است. زيرا توليدكنندگان دره پنجشير توانايي تغذيه آوارگان را ندارند. در چنين مواردي كه در سالهاي گذشته در كشورهايي  مانند بوسني - هرزگوين، رواندا، بوروندي و اخيرا" كوزوو شاهد آن بوده ايم، جنگ از حالت محلي خارج مي شود و سيماي  بين المللي به خود مي گيرد. اگر جامعه جهاني و نهادهاي  بين المللي براي نگاه كردن به بحران هاي انساني، معيار واحدي داشته باشند، علي القاعده بايد بلايي كه در روزهاي  اخير بر سر مردم افغانستان وارد شده است، فاجعه اي  جهاني تفسير شود و براي آن راه حلي بين المللي تدارك  ديده شود. بويژه آنكه وقتي كه در كنار نيروهاي گروه  طالبان، شبه نظامياني از پاكستان و چريكهايي با سابقه  تروريستي از كشورهاي عربي خاورميانه، عليه دولت قانوني  افغانستان مي جنگند، ديگر نمي توان جنگ افغانستان را بحران داخلي يك كشور ناميد و از مداخله انسان دوستانه  در آن هراسيد آنچه اين روزها در تهاجم گروه طالبان به  مناطق شمالي افغانستان روي مي دهد از مصاديق تجاوز خارجي  و جنايت سازمان يافته عليه غير نظاميان به شمار مي رود و نهادهاي جهاني با استناد به كنوانسيون هاي متعدد ژنو و وين و منشور ملل متحد موءظفند براي دفاع از مردم  افغانستان به اقدامي عاجل دست بزنند.  به همين علت علاوه بر ضرورت هاي انساندوستانه، توجه به  صلح جهاني نيز ايجاب مي كند كه افغانستان به حال خود رها نشود، زيرا اين كشور در يكي از معابر استراتژيك جهان  واقع است كه همه مسائل آن از جمله نقش استراتژيك آن در توازن قوا در آسياي مركزي و جنوب آسيا و بحران قاچاق  مواد مخدر، بر سرنوشت جهانيان اثر قاطع مي گذارد.  افزون بر اينها، اگر كشورهاي همسايه افغانستان كه به  تناسب توش و توان سياسي، اقتصادي و نظامي خود به  افغانستان به مثابه عمق استراتژيك خود، نگاه مي كنند از تاثيرگذاري جامعه جهاني بر بحران افغانستان نوميد شوند،  ممكن است به اعمالي دست بزنند كه هزينه جبران آن براي  منطقه و جهان، از هزينه مداخله بهنگام امروز، بيشتر شود. 
