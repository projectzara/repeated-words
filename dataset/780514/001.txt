   به مناسبت برگزاري سمينار بين المللي نهضت مشروطيت  ايران عارف قزويني در كنسرتهايش از يك تمهيد بسيار قديمي و موءثر استفاده مي كرديعني ملودي را به عنوان عامل  تشديد و نفوذ احساسي در مخاطب به كار مي برد و با تكرار آن در اشعار مختلف، اصل تمركز را بدون يكنواختي و با در نظر گرفتن تنوع لازم، حفظ مي كرد اشاره: نوشته زير متن مقاله سيد عليرضا مير علينقي  محقق تاريخ موسيقي ايراني است كه به نخستين سمينار نهضت  مشروطيت ايران ارائه شده است.  * تاريخ حيات ابوالقاسم عارف قزويني، صداي رساي انقلاب مشروطيت ايران، در پايان سال جاري، به يكصد و هشتمين  سالگشت خود مي رسد. عارف، شاعر، تصنيف ساز، خواننده و مبارز سياسي، به چندين و چند هنر آراسته بود و جواني و استعدادهايش را، صرفنظر از دوره كوتاهي در اوايل جواني،  همه را در خدمت انقلاب مشروطيت و خواستهاي مردم ستمديده  گذاشت. عمرش در سفرها و دردسرهاي پياپي سوخت و به هر دري زد جز سختي و حرمان و شكست، حرفي و حديثي نشنيد.  هنرمنداني مثل او كه اگر آتش در خانه هستي شان بزنند، تا آخر زندگي به اصول و آرمانهايشان وفادار مانده باشند،  در همان روزگار هم تعداد زيادي نداشتند و امروزه،  ناياب نايابند، عارف هنرمند بود ولي احساس مسئوليت و تفكر و تعهد داشت و حضورش در متن و بطن طپش هاي تغيير و تحول زمانه اش، انكارناپذير بود. هنرمندان آن دوره كه  عارف براي هنرشان احترام فراواني قائل بود، اين چنين  نبودند و اگر نمونه هايي مثل درويش خان، كمال الملك و يا فرصت الدوله شيرازي هم مثال زده شوند همه اندك  شمارند و جزو نوادرند هنرمند ايراني، به خصوص  موسيقيدان ايراني در اواخر دوره قاجار، در حاشيه  مي زيست و حداكثر به پالايش احوال درون مشغول بود. از لحاظ مالي و براي گذران و معيشت، وابسته به دربار و درگاه شاه و شاهزاده اي بود، چند شاگردي را درس مي داد كه البته اين كار تداوم و خواسته و اجر معنوي آن بيشتر مورد نظر بود و از لحاظ مادي، نفع ناچيزي داشت.  موسيقيدانان در شرايط جامعه سنتي ايران آن روز و چهارچوبي نظري كه از زمان صفويه مانده بود، در حاشيه  اجتماع، حضوري پنهان و آميخته با احتياط و ملاحظه كاري  و پرهيز داشتند و طبيعي بود كه در چنين محيطي، بسياري  از رفتارهاي چند پهلو و غير قاطع و نهان روش را مثل  وسيله اي دفاعي براي ادامه حيات، دروني خود كند. عارف  سراپايش بر خلاف اين جريان شنا مي كرد. در جامعه ساز مخالف مي زد، اصول محكم و آشكار و غيرقابل تصرف داشت،  با چهره زيبا و صداي عالي و قريحه شعر و توانايي مجلس  آرايي، خواستاران زيادي از طبقه اعيان و اشراف اهل هنر دورش جمع مي شدند و تقاضاي همدمي با او را داشتند، عارف  غير از مدت كوتاهي كه در ماجراي عوالم جواني گذراند،  خيلي زود از اعيان و اشراف بريد، شمشيررا چپ بست و هنرش  را عليه منافع آنها به كار گرفت. عافيت طلبي را كنار گذاشت و حتي به فكر تامين امنيت مالي خود در هيچ شرايطي  نيفتاد و از همان اول راه، فقر و تنهايي و رنج را آگاهانه پذيرفت. با اين فكر كه اگر وطن آباد شد، زندگي  از آن مردم و از آن من است و اگر وطن روي خوشي و آباداني نديد، خون من هم از خون مردم رنگين تر نيست.  اين مفهوم در گوشه گوشه ترانه ها و تصنيف هايش، اشعارش،  نامه هايش و مطالبي كه معاصرانش به ياد او نوشته اند،  شنيده و ديده مي شود. عارف را بايد از اين منظر ديد و آن وقت است كه آثارش با رنگ و بوي تازه و متفاوتي در جان ايراني مي نشيند. عده اي برآنند كه هنر واقعي،  نيازي به توضيح با ارجاعات بيرون از متن آن هنر ندارد و به قول معروف، مشك آن است كه خود ببويد. سخن اين عده از ساحت هنر برحق است ولي در اين گفتار، سروكار ما با حيات  هنري عارف نيست. بلكه با حيات اجتماعي و سياسي اوست كه  هنرش نيز نهايتا" در خدمت آن قرار گرفته است. درك و فهم  عيار هنرمندانه در آثار او، نياز به ارجاع و توضيح  مسائل ديگري غير از مسائل هنري ندارد، ولي درك حيات  سياسي و اجتماعي او به كمك اين توضيحات و ارجاعات  امكان پذير مي شود. در گفتار اين ساعت، نيازي به  بازگويي زندگي پرفراز و نشيب عارف در همدان و تهران و استانبول نيست و خوشبختانه بر خلاف ديگر موسيقيدانان  سده معاصر، اطلاعات نوشته شده كافي درباره او در دسترس  است. فرض سخنران براين است كه دوستان گرامي با كليات  زندگي و آثار عارف آشنا هستند و روي هم رفته مطالبي را درباره او و آثارش در ذهن دارند.  * هنر موسيقي در فرهنگ ايراني، در كنار وجه منزوي و خلوتخواهانه نيرومندش، حضوري ديگر نيز دارد كه آن هم به  نوبه خود بسيار نيرومند و پويا بوده است. حضور اجتماعي  موسيقي و موسيقيدان ايراني، اندك مدت و غير مداوم و حتي  غير مقاوم بوده است ; ولي در همان اندك مدت نفوذ و گيرايي بسياري داشته است. وجود اين صفت در موسيقي واقعي  ايران كه اميدوارم دوستان محترم آن را با" موسيقي امروز ايران" اشتباه نكنند، علل تاريخي بسيار قديمي دارد كه  جاي گفتنش اينجا نيست و علت بسيار مهم ديگري هم دارد و آن، پيوند جدايي ناپذيرش با ادبيات است. ادبيات به  معناي شعر و سخن منظوم و موزون، نه غير آن زيرا كلام  وزن دار خوشتر به حافظه مي نشيند و تركيب متقارن و منظم  آن براي به خاطر سپردن مناسبتر بوده است تا نثر; و اصولا" نثرنويسي به مفهوم امروزه، پديده اي جديد است.  عارف، سه هنر مهم را با يكديگر داشت: قريحه سرايندگي،  ذوق موسيقي و صداي گرم و گيرا. طرفه آن كه اساتيد سخن،  شعر عارف را مادون متوسط مي دانند و برآن ارزش هنري  خاصي مترتب نيستند، استادان موسيقي نيز كار او را بيشتر " ذوقي "مي دانند تا حرفه اي و از صداي او حتي پنج دقيقه  ضبط شده در دست نيست كه پايه و مايه هنري او را بنماياند. اگر چه معاصران ما و از جمله سيد جواد بديع زاده و علي اكبرخان شهنازي بارها گفته اند قزويني  صدايي گرم و مليح و گيرا داشت.  به هرحال، عارف جواب سئوالات درونش را با پيوستن به  جريان آزاديخواهي يافت. تصنيف هاي او از طرفي در مطالعات تاريخ سياسي ايران داراي لطف خاص است و از طرف  ديگر، هر كدام شاهكار هنر او در هنر فراموش شده  تصنيف سازي است. عارف شعر و آهنگ را خودش مي ساخت و با خواندن و اصلاح كردن مكرر آن و تمرين با نوازندگان مورد احترامش كه همگي از اساتيد برجسته موسيقي آن روزگار بودند، آنها را شسته و رفته مي كرد و به اصطلاح صيقل مي  داد اين ترانه ها حاصل يك روز و دو روز نيست، حاصل يك  دوره بيست ساله فشرده از رنج و طپش و هيجان و زندگي در كوره حوادثي است كه وطن خواهان حساس را مي سوزاند و همين زبان گويا و رسا بود كه گروه گروه مخاطبان را به  صحنه هاي كنسرت مي كشاند و پاي آواز او ميخكوب مي كرد.  وصف كنسرتهاي او را بايد از قلم معاصران او خواند تا باور كرد و دريغ كه از هيچكدام از آنها اثري صوتي باقي  نيست و حتي نمونه بليت آن برنامه هاي تاريخي نيز تا به  حال ديده نشده است !  هر كنسرت عارف از چند بند تشكيل مي شد. اشعار هر بند با بند ديگر متفاوت بود ولي ملودي واحدي در تمام آنها خوانده مي شد. عارف قزويني در كنسرتهايش از يك تمهيد بسيار قديمي و موءثر استفاده مي كرد. يعني ملودي را به  عنوان عامل تشديد و نفوذ احساسي در مخاطب به كار مي برد و با تكرار آن در اشعار مختلف، اصل تمركز را بدون  يكنواختي و با در نظر گرفتن تنوع لازم، حفظ مي كرد.  مي توان حدس زد كه شنونده آن زمان بعد از شنيدن بند اول  و دوم اشعار تصانيف او چطور حس تلقين پذيري اش بالا مي رفته و چه سان تحت تاثير پيام سياسي - اجتماعي آن  اشعار واقع مي شده است. شعراي قديم در ابتداي بيان  مقصود خود، اول به وصف طبيعت مي پرداختند و سپس به اصل  مطلب مي زدند. عارف نيز در بند اول تمام تصنيف هاي خود نخست به وصف طبيعت و هجران معشوق و وصف ايام فراق  مي پردازد و در بندهاي ديگر، شنونده حاضرالذهن و آماده  شده را به سوي مقصد مورد نظر خود هدايت مي كند. اين  قانون حاكم بر اكثر تصنيف هاي اوست و هنوز هم مي توان  با عنايت به اجراهاي درست و استواري كه چند هنرمند قديمي از آثار عارف با صداي خود ضبط كرده اند و با نظر به ديوان اشعار و تصانيف او اجرا كنندگان تمام بندهاي  تصنيف را خواند و اجرا كرد. نكته بسيار گفتني اين كه  اكنون بعد از گذشت نودودو سال از مشروطيت و حيات سياسي  هنري عارف، تا به حال در اجراهاي متعددي كه از تصنيف هاي او شده، تنها بند اول آنها را كه در وصف  معشوق و طبيعت است و داخل سياست نيست و ضرري به كسي  نمي رساند، اجرا كرده اند و از ساير اشعار چشم  پوشيده اند و به اين ترتيب تنها جنبه تغزلي عارف را در نظر داشته اند. شايد اين خلاف نظر واقعي عارف بود كه  تصنيف هايش را در كوي و بازار مي خواندند و در آن عصر در نبود رسانه هاي ارتباط جمعي، هر تصنيف او به سرعت  برق در كوي و برزن پخش مي شد. آري هنوز هم در حق اين  هنرمند بزرگ، ناروايي مي رود. مهم ترين قسمت زندگي او به گوشهاي ما كه مشتاق شنيدن تصنيف هاي او هستيم  نمي رسد. البته مسائلي كه در اشعار تصانيف عارف درج شده،  از مملكت داري ناصرالملك تا ستمكاري تركان عثماني و بي كفايتي قاجار و رفتن مورگان شوستر و رياست الوزرايي  وثوق الدوله، امروز همه نياز به مطالعه و توضيح دارد و بيان كامل آن تصنيف ها كه موضوع همه آنها به تاريخ  پيوسته در شرايط امروز چندان راحت و سهل نيست بلكه  نيازمند ارجاعات فراوان است. به هرحال ما امروز با جنبه  تغزلي تصنيف هاي عارف سروكار داريم نه جنبه هاي سياسي و اجتماعي او و مطالعه اين جنبه هاي فراموش شده در بررسي  زندگي و آثار او از كارهاي لازم است.  اگر امروزه اسناد شنيداري يا ذخاير مصوت موسيقي امروز ايران از داشتن يك دوره كامل تصنيف هاي عارف محروم است،  اسناد نوشتاري يا ذخاير مكتوب ما مجموعه با ارزش از نت  و كلام اين آثار را در اختيار دارد. نوازنده و معلم  ارجمند تار آقاي ارشد تهماسبي، با تهيه كتاب مجموعه  تصنيف هاي عارف برگ زرين ديگري به دفتر خدمات خود افزوده و براي اهل موسيقي، كتاب ايشان از بهترين مراجع  است. آري عارف از قلب مردم برخاست، به دربار راه پيدا كرد، به مشروطه خواهان پيوست و سالهاي آخر عمر را در شكنجه پيري و فقر و ستمديدگي گذراند و اگر تاريخ سياسي  ايران معاصرگوشه بسيار خردي را به او داده، تاريخ هنر معاصر ايران و منورالفكران وطنخواه، جايي بس كلان و وسيع و مقامي بسيار شامخ را به او تقديم كرده اند. اويي  كه در واپسين سالها سرود:  وطن استخوان مرا آب كرد به هر روز يك سوي پرتاب كرد مرا خسته و خوار و رنجور كرد همين بس كه ام زنده را گور كرد نبودم همه عمر موقع شناس  خوشامد نگفتم خدا را سپاس  از اين راه چيزي نيندوختم  چو ديگر كسان شعر نفروختم  بندرت اگر شعر من گفته ام  براي دل خويش من گفته ام  از اين كار جز زحمت و دردسر نشد حاصلم هيچ چيز دگر مرا تاكنون خود نمايي نبود حقيقت شنو خودستايي چه سود طبيعت هنر داد برمن چهار كه آن چار در صفحه روزگار نداده است و ندهد از اين پس دگر به تنهايي آن چار بر يك نفر بود قرنها مام ايران مقيم  زپروردن چون مني اي نديم  بلي مرگ حق است و حق پايدار پس از مرگ حق مي شود آشكار در آخر چو بايست از اين درگذشت  كنون نيز بايست از اين درگذشت 
