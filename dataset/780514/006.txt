 گروه اجتماعي: در دومين روز برپايي سمينار دو روزه نقد وارزيابي قانون مطبوعات واصلاحيه آن بحث آزاد در مورد " حقوق مطبوعات "با حضور كارشناسان واساتيد دانشگاه  برگزارشد.  در اين بحث آزاد دكتر كاظم معتمدنژاد به عنوان رئيس پانل،  دكتر قاسم شعباني و خانم شعاعي حضور داشتند.  درابتداي جلسه دكتر كاظم معتمدنژاد برضرورت دگرگوني  ساختارقانون مطبوعات تاكيد كرد و گفت: قانون فعلي كمتر به قوانين و مقررات مطبوعاتي پرداخته است و مواردي چون  استقلال حرفه اي روزنامه نگاران، حقوق مولفين و مصنفين و همكاريهاي بين المللي در زمينه مطبوعات در قانون مطبوعات  واصلاحيه مربوط به آن آورده نشده است.  همچنين در اين جلسه خانم شعاعي كارشناس علوم ارتباطات در زمينه قانون مطبوعات و اصلاحيه مربوط به آن گفت: در قانون فعلي و اصلاحيه مربوط به آن، قسمت اعظم قانون مربوط به شرايط و محدوديت هاي مطبوعات است تا رعايت  حقوق وامنيت شغلي دست اندركاران مطبوعات.  وي تاكيد كرد: طرح اصلاحيه قانون مطبوعات بيشتر به  خودسانسوري و سانسور در مطبوعات كمك مي كند.  شعاعي عدم وجود ماده اي در قانون مطبوعات مبني برحمايت  از روزنامه نگاران را ضعف اصلي قانون مطبوعات دانست و گفت: تازماني كه مطلبيا خبري اجازه نشر نگرفته مبناي  حقوقي ندارد بنابراين مديرمسئول يك نشريه كه اجازه  انتشار مطالب را مي دهد در صورت تخلف در برابر قانون مسئول است.  وي در پاسخ به سئوال يكي از شركت كنندگان در مورد جلوگيري از فعاليت مطبوعاتي كساني كه داراي سوءپيشينه  سياسي هستند گفت: اين تبصره نيازمندشفافيت بيشتر است و نبايد كسي كه مثلا در نوجواني مرتكب يك جرم سياسي  كوچك شده و هم اكنون با وجود گذراندن دوره دانشگاهي،  اورا از داشتن يك شغل كه حق هر شهروند است محروم كرد.  اين بند فقط بايد شامل مواردي شود كه به امنيت ملي كشور صدمه مي زند.  دكتر شعباني نيز در اين جلسه به برخي از قيود و حدود مشخص شده دراصلاحيه قانون مطبوعات اشاره كرد و گفت: آنچه  به عنوان قيود اصلي اين اصلاحيه آمده است در واقع اين  است كه دست اندركاران مطبوعات از حد و مرزرسالت مطبوعاتي  فراتر نروند ورسالت مطبوعاتي خود را مبني بر هدايت مخاطبين به سمت ارزشهاي الهي و انساني درنظر بگيرند.  حجت الاسلام والمسلمين تقوي رئيس كميسيون فرهنگ  وارشاداسلامي دراين جلسه از اساتيد و صاحبنظران علوم  ارتباطات خواست كه در زمينه مواردي چون تعريف جرم  مطبوعاتي، تركيب هيات منصفه و هيات نظارت، حدود واختيارات هيات نظارت برمطبوعات، مرجع رسيدگي به جرايم  مطبوعاتي و تعيين اين امر كه چه كسي در مقابل مطلب منتشرشده در مطبوعات در برابر قانون مسئول است  دراين گردهمايي بحث و نظرات خود را به صورت شفاف اعلام  كنند.  دكتر كاظم معتمدنژاد در پايان اين جلسه مجددا از رئيس  كميسيون فرهنگ وارشاد اسلامي خواست كه طرح اصلاحيه قانون  مطبوعات براي تبيين نظرات نيازمندزمان بيشتر است و بهتراست فرصتي به اساتيد علوم ارتباطات داده شود تا متن طرح قانون را به شكل جامع تر تهيه و در اختيار كميسيون قرار دهند.  بخش دوم از برنامه بحث آزاد با حضور دكتر محسنيان راد،  عباس عبدي، بيژن مقدم و به مسئوليت دكتر اسماعيلي تحت  عنوان" فعاليت مطبوعاتي، نظارت بر مطبوعات "برگزار شد.  عباس عبدي در اين بخش گفت: اصلي ترين وظيفه و رسالت  مطبوعات، نظارت است.  در اين بخش قرار بود كه دكتر شهيدي معاون مطبوعاتي وزارت  فرهنگ وارشاد اسلامي شركت نمايد كه حضور نيافت و به جاي  وي مهرنوش جعفري مديركل مطبوعات داخلي شركت كرد.  عبدي گفت: در طرح اصلاحيه قانون مطبوعات به مطبوعات به  مثابه يك بچه چموش نگاه شده كه هر لحظه بايد ادب شود.  وي در پاسخ به اين پرسش خود كه چرا اين طرح در زمان  وزارت ارشاد سابق مطرح نشد!، گفت: مشخص است چون آن موقع  اجرا نمي شد و تا وقتي كه بتواننداز طريق عدم اجرا،  قانون را دور بزنند، همان راه را انتخاب مي كنند.  عبدي با تاكيد بر اينكه اگر اين طرح تصويب هم بشود،  فلسفه قانون بر آن حاكم نيست و فلسفه قانون مستقل از موقعيت است، اضافه كرد: امروز كه دنيابه كام ما نيست،  قانون بنويسيم، اينكه قانون نيست بلكه منافع يك گروه  وجناح خاص را تامين مي كند.  وي با اشاره به اينكه قبل از دوم خرداد، هيات نظارت  مشكلي براي آنان نداشت و تركيب مطلوب نظر آنان بود،  افزود: حالا تركيب عوض شده و تعداد راي از" چهاربه يك " به" سه به دو" رسيده است و در نظر دارند اين تركيبرا عوض كنند و فلسفه آنان اين است كه ما چگونه بايد اين كار را انجام دهيم و نمي گويند كه اين قانون را چه كساني  بايد اجراكنند بلكه مي گوينداين تركيب چگونه بايد باشد.  وي تغيير تركيب هيات منصفه را نيز در همين راستا دانست و تاكيد كرد: اين طرح اصلاحيه براي از بين بردن طغيان  مطبوعات است و حاكم گردانيدن گروه خاصي را دنبال مي كند.  درادامه، دكتر محسنيان راد گفت: اگر نظارت را از نظر معناي لغوي بررسي كنيم، مفهوم از بالا به پايين و بزرگ  به كوچك را دارد.  وي افزود: مطبوعات كه مي توانند به عنوان قوه چهارم قرار بگيرند، چرا در بحث ها اين قوه را ناهموزن با سه قوه ديگر نگاه مي كنيم، چراسميناري براي تعيين جرم حكومتي از ديد مطبوعات تشكيل نمي شود.  محسنيان راد نظارت به اين معنا در قانون مطبوعات را رد كرد و گفت: شايد دليل اين است كه فقط از پنجره علوم سياسي  و حقوق به آن نگاه شده است و هيچكس از پنجره علوم  ارتباطات به آن نگاه نكرده است.  اين استاد دانشگاه تصريح كرد كه ما به مطبوعات از ديدگاه  تئوري" تزريقي "نگاه مي كنيم و انتظار از مطبوعات اين  است كه فقط مردم را به راه راست هدايت كنند.  محسنيان راد تاكيد كرد: در صورتي كه فرصت داده شود و كارشناسان علوم ارتباطات نيز با بررسي همه جانبه نظرات  خود را بيان كنند، قانون جامع وكاملي براي مطبوعات ارائه  خواهد شد.  سپس" بيژن مقدم "بحث را پي گرفت، وپذير فتن اصل نظارت را قطعي دانست و گفت: در طرح اصلاحي يك جنبه مثبت و يك جنبه  منفي ديده مي شود، جنبه مثبت، سلب امكان لغو امتياز از هيات نظارت و در اختيار دادگاه قرار دادن است و جنبه  منفي آن گسترده كردن اختيارات هيات نظارت در توبيخ  نشريات است.  وي طول كشيدن زمان توقيف روزنامه هااز سوي هيات نظارت تا تشكيل دادگاه را براي همه از جمله مديرمسئول، خبرنگاران  و كاركنان رسانه ها مضر دانست و خواستار رفع اين مشكل شد.  دكتر اسماعيلي نيز گفت: اصل نظارت خدشه بردار نيست ويك  امرعقلايي مي باشد و قدرت و حق بدون نظارت هميشه منجر به  فساد است.  وي تاكيد كرد كه ما چطور مي توانيم قائل باشيم كه  مطبوعات بايد برحكومت نظارت كنند اما بر مطبوعات نظارت  نباشد، اين جاي تامل است.  اسماعيلي با اشاره براينكه نظارت دال بر چموش دانستن  آنچه برآن نظارت مي شود نيست، افزود: ماهرچه صحبت  مي كنيم انگار فقط تعامل بين حكومت و مطبوعات است، اما مطبوعات با حقوق خصوصي مردم نيز سروكار دارند و ورودبه  زندگي خصوصي مردم مستلزم نظارت است.  وي منظورش ازنظارت را" نظارت پس ازانتشار نه نظارت پيش  ازآن" دانست.  آنگاه دكتر محسنيان راد در پاسخ به سخنان دكتر اسماعيلي  گفت كه اختلاف من با وي در" حوزه دانش "است، من "مخالف  نظارت با اين ديداز بالا به پايين هستم اما ارزيابي را تاكيد مي كنم و از طرفي پيشنهاددارم كه يك واژه مناسب از حوزه ارتباطات بجاي نظارت برگزيده شود. " وي افزود: قصدم اين نيست كه به شيوه افراطي غربي  رسانه ها را آزاد گذاشت، مي گويم كه در حدود 90 سال  گذشته نظارت مناسب نبوده است.  در ادامه مهرنوش جعفري گفت: همانگونه كه در قانون، نظارت  فرع بر مطبوعات و آزادي بيان است در مقام اجرا نيز بايد همينگونه باشد. وي تاكيد كرد: نبايد بحث نظارت بسيار پررنگ تر باشد بلكه در ذيل بحث مطبوعات قرار گيرد.  جعفري گفت: خلاء مهم در اين قانون اعتنا نكردن به تشكيل  نهادهاي صنفي است كه بتواند بحث نظارت را بر عهده بگيرد.  وي با تاكيد براينكه وزارت ارشاداسلامي در تهيه پيش  نويس طرح اصلاحيه قانون مطبوعات نقش نداشته است، گفت:  چند روز پيش از طرح اين قانون واصلاحيه آن در كميسيون  ارشاد اسلامي مجلس، مطلع شديم و با شركت در جلسات اين  كميسيون نظرات اين وزارت را اعلام كرديم. 
