 گروه علمي فرهنگي: نخستين سميناربين المللي نهضت مشروطيت  ايران با هدف دستيابي به تصويري روشن از نهضت مشروطه و دلايل شكست و ناكامي آن ديروز با حضور محققان،  صاحبنظران و دانشگاهيان در دفتر مطالعات سياسي و بين المللي وزارت امور خارجه كار خود را آغاز كرد.  به گزارش خبرنگار ما طارمي رئيس موءسسه مطالعات تاريخ  معاصر ايران در اين سمينار طي سخناني به دست آوردن  اولويت هاي تحقيق در زمينه تاريخ معاصر ايران را يكي از دستاوردهاي موءسسه مطالعات تاريخ معاصر ايران ذكر كرد و اظهار داشت: نهضت مشروطيت، ايران را وارد مرحله نويني  كرد و منشاء تحولات زيادي در ابعاد مختلف زندگي اجتماعي  شد، ولي ناكام ماند كه يكي از دلايل آن بروز اختلاف در ميان رهبران مشروطه در تعبير ماهيت و مفهوم مشروطيت بود.  سمينار بين المللي نهضت مشروطيت ايران از سوي موءسسه  مطالعات تاريخ معاصر ايران برگزار شده است و تا 15 مرداد جاري به كار خود ادامه مي دهد.  از ميان 84 مقاله داخلي و 37 مقاله خارجي رسيده به  دبيرخانه سمينار 54 مقاله براي ارائه در سمينار و يا چاپ  برگزيده شده است.  به گزارش خبرنگار ما همزمان با اين سمينار، نمايشگاه  نهضت مشروطيت از منظر عكس و سند در محل ساختمان مجلس  شوراي ملي سابق(واقع در خيابان بهارستان)برگزار مي شود.  در اين نمايشگاه مراكز مختلف اسنادي، فرهنگي و تاريخي  شركت دارند و بيش از هزار سند و عكس در آن به نمايش  گذاشته مي شود. 
