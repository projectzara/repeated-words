 گروه اقتصادي: سهم جمهوري اسلامي ايران در تجارت جهاني  خدمات در سال 1995 كمي بيش از يكصدم درصد بود.  حسين سلطاني معاون صادراتي و بازاريابي مركز توسعه  صادرات ايران در جلسه ميزصادرات خدمات افزود: ارزش تجارت  جهاني خدمات در سال 1995 ميلادي بالغ بر 2500 ميليارد دلار بوده است كه ميزان صادرات خدمات ايران 270 ميليون  دلار ثبت شده است.  وي با تاكيد بر اينكه توسعه صدور خدمات فني و مهندسي،  بالارفتن شخصيت بين المللي ايران را سبب مي شود گفت:  صدور خدمات، زمينه استفاده از موقعيت عبوري(ترانزيتي) ايران براي انتقال كالاهاي كشورهاي حوزه خليج فارس و اتحاديه ملل جنوب شرقي آسيا به جمهوري هاي آسياي مركزي و قفقاز را فراهم مي كند.  سلطاني در اين نشست بر ضرورت توسعه صنعت گردشگري باتوجه  به جاذبه هاي گردشگري ايران تاكيد كرد و گفت: توسعه اين  صنعت به افزايش درآمدهاي ناشي از تجارت نامرئي و نيز گسترش تجارت چمداني منجر مي شود.  وي به مازاد نيروي انساني در رشته هاي مهندسي، پزشكي،  دندانپزشكي و داروسازي اشاره كرد و گفت: جمهوري اسلامي  ايران آماده است نياز ساير كشورها در زمينه نيروي انساني  ماهر و متخصص را تامين كند.  وي گفت: توسعه صادرات خدمات ساختار صادرات كشور را متحول  مي كند و باايجاد تنوع در درآمدهاي ارزي، آسيبپذيري  اقتصاد ملي را از نوسانات مستمر قيمت كالاها و اتكاء به  بازارهاي محدود و متمركز كالايي، كاهش مي دهد.  سلطاني درآمد ارزي سالانه ايران از صنعت گردشگري و صادرات خدمات فني ومهندسي را كمتر از 500 ميليون دلار ذكر كرد و افزود: كشوري مانند تركيه سالانه بيش از 15 ميليارد دلار از طريق گردشگري، حمل و نقل و صدور نيروي كار درآمد ارزي دارد.  در دومين برنامه توسعه اقتصادي كشور بر افزايش صادرات  خدمات فني و مهندسي تاكيد شد و براساس تبصره 27 اين  برنامه، دولت موظف شد تسهيلات لازم را براي حضور شركت ها و موسسه هاي ايراني در بازارهاي جهاني و صدور خدمات فني  و مهندسي فراهم و بر آن نظارت كند.  وي گفت: با ساده كردن مقررات، ايجاد شركت هاي دو يا چندمليتي، صدور ضمانت نامه هاي بانكي براي شركت هاي  ايراني فعال در مناقصه هاي بين المللي، تامين اعتبار بانكي، تسهيل در امور گمركي، ارايه پوشش بيمه اي،  تسهيلات صدوررواديد و رتبه بندي شركت ها از لحاظ شركت در مناقصه ها، مي توان زمينه توسعه صادرات خدمات فني و مهندسي را فراهم كرد.  فقدان پوشش حمايتي لازم از سوي دولت براي آماده سازي  بستر صادرات خدمات، عدم اطلاع رساني مناسب و به موقع  براي حضور شركت هاي مهندسي در مناقصات بين المللي، اجرا نشدن مصوبه دولت در رابطه با معافيت مالياتي صدور خدمات،  فقدان دسترسي مناسب به استانداردهاي موجود دنيا جهت صدور تجهيزات پزشكي و دندانپزشكي ومشكلات دريافت رواديد از بازارهاي هدف، برخي از مشكلات مطرح شده اين صنعت دراين  جلسه بود.  شركت كنندگان در اين جلسه خواستار صدور ضمانت نامه هاي  بانكي از طرف وزارت امور اقتصادي و دارايي مربوط به  صادركنندگان خدمات در مركز خدمات صادراتي مركز توسعه  صادرات ايران شدند.  در اين جلسه از وزارت امور خارجه درخواست شد كه مناقصات  بين المللي از طريق نمايندگي هاي جمهوري اسلامي در خارج  از كشور به موقع به دبيرخانه ميز خدمات فني ومهندسي  منعكس شود تا در اسرع وقت به شركت هاي ايراني اعلام شود.  همچنين در اين جلسه مقرر شد، دبيرخانه ميز از طريق منابع  رايانه اي و خبرنامه هاي بين المللي ذيربط نيز اطلاعات  مربوط به پروژه ها و مناقصات جهاني را اخذ و دراختيار صادركنندگان قرار دهد.  در اين جلسه تصريح شد، با وجود آنكه در سومين برنامه  توسعه اقتصادي كشوربراي تمام بخشهاي صادراتي هدف گذاري  كمي شده، اما در بخش صادرات خدمات اين اقدام صورت نگرفته  است و قرار شد در جلسات آتي ميز اهداف كمي صادرات خدمات  در طول سال هاي اجراي برنامه سوم مشخص شود.  براي توسعه صادرات غيرنفتي ميزهاي تخصصي كالايي در مركز توسعه صادرات ايران تاسيس شده است و" ميز صادرات خدمات " براي بررسي تخصصي اين امر، تعيين اهداف كمي و كيفي  صادرات، انجام امور بازاريابي و شناسايي نحوه عملكرد رقبا در بازارهاي هدف و توسعه مشاركت صادركنندگان كالا و خدمات در امور كارشناسي تشكيل شده است. 
