 برخلاف آنچه كه شايع شده، بسياري از مردم شهرستانها و روستاها كه به ناچار در تهران ماندگار شده اند و با تحمل كرايه خانه سنگين، فشارهاي عصبي ناشي از آلودگي  هوا، ترافيك و ساير مشكلات شهري به صورت چند شغله،  زندگي را گذران مي كنند، اگر چشم انداز روشني از كار و توليد در شهرستانها و روستاها ببينند و برايشان مشخص  شود كه در قبال يك كار متعارف و حلال مي توانند هزينه  زندگي خود و خانواده را تامين كنند، حتما" عطاي تهران  بزرگ را به لقايش مي بخشند و بيدرنگ راهي آن شهرستان و يا روستا مي شوند تا حداقل هواي سالم و زندگي فارغ از سروصدا و خستگي داشته باشند. اما در ميان اين همه  سمينار و مقاله و سخنراني كه درباره مهاجرت به شهرها در طول سال برگزار، نوشته و اجرا مي شود، هنوزبه يك وضعيت  مشخص كه زمينه هاي كاري و استعدادهاي هر منطقه را روشن  كند نرسيده ايم و اطلاع دقيق دارم كه در بعضي نقاط با جاذبه هاي صنعتي اگر كساني را به قصد كار توليدي جذب كرده، نتيجه چندان موفقيت آميز نبوده است. چرا كه خيلي  از محاسبات در مورد مواد اوليه، حمل و نقل، نيروي كار و ساير شرايط شده است و شخص علاقه مند به سرمايه گذاري،  در نهايت يك سوله فلزي برپا كرده و با مقداري بدهي به  بانك ها به شهر بازگشته است. يكي از مشكلات اصلي اين  است كه ما در اين كشور، آمار درست و حسابي درباره همين  استعدادهاي سرزميني، موقعيت هاي اقتصادي و صنعتي نداريم  و وقتي آمار نباشد بقيه كارها مي لنگد. به عنوان مثال،  بدون اينكه محاسبه كنيم كه در داخل كشور ما چه مقدار ماكاروني مصرف داريم، به تعداد زيادي متقاضي مجوز ايجاد ماكاروني سازي مي دهيم(اعم از جهاد سازندگي و وزارت  صنايع و...)در نتيجه محصول ماكاروني بي مشتري مي ماند.  يعني عرصه رقابت آنقدر فشرده مي شود كه همه بايد به  آگهي هاي تلويزيوني روي بياورند براي فروش و طبعا" در اين ميانه يك تعدادي هم ورشكست مي شوند و روي مي آورند به كارها و فعاليت هاي خدماتي و دلالي و تورم را به ضرر اقشار كم درآمد سنگين تر مي كنند. از آن طرف مي شنويم  در استان آذربايجان غربي و بيشتر اروميه و اطراف هزارها تن سيب درختي روي دست باغداران مي ماند و خوب مي دانيم  كه ميوه هاي ايران در صورتي كه تبديل بشوند به آب و يا كنسانتره در دنيا خواهان زيادي دارد، اما چرا، اين  سيبهاي زياد كه حاصل سالها زحمت و تلاش مي باشد، تبديل  به آب ميوه و يا كنسانتره صادراتي نمي شود؟ به قول  معروف كجاي كار مي لنگد؟ خوب، اگر همين مقدار سيب به كارخانه هاي احتمالي راه  مي يافت و تبديل به محصول صادراتي باب ذائقه مردم دنيا مي شد، عده زيادي از هموطنان ما در همان مناطق جذب كار مي شدند و از روي ناچاري به شهرها روي نمي آوردند. باز از يك نقطه ديگر بگويم. منطقه اي مثل مازندران و جايي  مثل تنكابن كه پرتقال و انواع مركبات آن شهرت جهاني  دارند، اما چرا كسي سراغ توليد آب پرتقال و يا كنسانتره  آن نمي رود؟ و به چه دليل مي گويند، همين يكي دو كارخانه اي هم كه فعاليت دارند، برايشان صرف نمي كند.  از آن طرف بازار صادرات را داريم به خاطر علاقه اي كه  مردم جهان به طعم و مزه ميوه هاي ما دارند، از طرف ديگر،  عده اي علاقه مند در اين زمينه ها سرمايه گذاري كنند،  اما چرا اسباب كار به نحو مطلوب فراهم نمي شود؟ به  درستي اگر ريشه هاي اين قبيل مسايل شناخته شود، مي توان  زمينه را براي كارهاي مفيد توليدي در شهرهاي كوچك و روستاها فراهم كرد و ضمن ايجاد شغل براي نيروهاي جوان  مملكت، اقتصاد مملكت را تقويت نمود. در مطبوعات خودمان  خوانده بودم كه كشور پهناور هند اكنون در توليد و صادرات صنايع دستي موقعيت خيلي خوبي دارد و بيشتر از درآمدهاي نفتي ما از اين بابت عايدات نصيب آن كشور مي شود. چرا ما به چنين درآمدهايي نمي انديشيم و چرا صنايع دستي ما قابليت همه گير شدن را ندارد؟ در حالي كه گوناگوني اقوام ايراني، آداب و سنن، صنايع  دستي هرگوشه اي از اين ميهن را با جاذبه هاي خودش پديد آورده است و حداقل ما نيز مي توانيم روي صنايع دستي مان  براي جهاني شدن حساب باز كنيم. اما چرا تا به حال اين  آرزو تحقق نيافته است؟ در اين مورد سخن بسيار است اما اگر از همين امروز به طور جدي به جست وجوي علت ها بپردازيم و آستين ها را بالا بزنيم، دير نيست.  محمد اجلالي 
