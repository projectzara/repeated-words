   جنجالي ترين چهره فصل نقل و انتقالات فوتبال جهان  گروه ورزشي: فصل نقل و انتقالات فوتبال جهان تحت تاثير " نيكولاس آنلكا" بازيكن فرانسوي تيم آرسنال انگليس قرار گرفته است. ابتدا رئال مادريد خواهان به خدمت گرفتن  آنلكا شد.  سپس مسئولان باشگاه لازيو مبلغ نجومي 26 ميليون پوند را به آرسنال پيشنهاد دادند. اين در شرايطي است كه آرسنال  دو سال قبل، آنلكا را تنها با پرداخت 500 هزار پوند به  خدمت گرفته بود.  و سر انجام اين بازيكن با تكنيك به آرزوي ديرينه خود رسيد، و با يك قرارداد مالي بسيار خوب به رئال مادريد پيوست.  * به چه دليل براي جدايي از آرسنال لحظه شماري مي كني؟ * مطبوعات انگليس مرا ديوانه كرده اند و به همين دليل  مي خواهم اين كشور را ترك كنم. حتي پيش از اينكه به  آرسنال بپيوندم، آنها اخبار كذبي در مورد من به چاپ  رساندند.  آنها نوشتند، آرسن ونگر ديوانه است كه يك بچه 17 ساله  را به خدمت گرفته و مرا انساني مغرور، خودخواه و ترسو معرفي كردند.  افرادي كه در خارج از زمين فوتبال با من در ارتباط هستند به خوبي مي دانند كه همواره لبخند بر لب دارم و مي توانم در طول 24 ساعت، به طور مداوم بخندم.  به همين دليل هنگامي كه براي آرسنال گلزني مي كنم هرگز نمي خندم تا به مطبوعات انگليس ثابت كنم كه آنها را قبول ندارم.  * آيا بهتر نيست كه با روزنامه نگاران سازش كني؟ * من هرگز با روزنامه نگاران انگليس آشتي نخواهم كرد.  فصل قبل زماني كه در بهترين شرايط بودم، باز هم مطبوعات  از من انتقاد مي كردند، يكي از روزنامه ها در آن زمان  نوشت، ونگر نمي بايست يان رايت را از دست مي داد و آنلكا را جايگزين وي مي كرد.  اتفاقا" يك روز پس از چاپ اين مطلب، مقابل ميدلز بورو،  شش بريك به پيروزي رسيديم كه من دو گل زدم و دو گل  ساختم.  * چرا حاضر به دريافت جايزه بهترين بازيكن جوان فوتبال  انگليس نشدي؟ * دست يافتن به اين مقام افتخار بزرگي برايم بود اما چون مي دانستم كه مطبوعات در آن مراسم حضور خواهند داشت،  آنرا تحريم كردم. البته اگر به زبان انگليسي تسلط كامل  مي داشتم، به طور حتم پاسخ دندان شكني به خبرنگاران  مي دادم.  * آيا از كشور انگليس تنفر داري؟ * خير، در حقيقت زندگي در لندن را به زندگي در پاريس  ترجيح مي دهم. با اين حال علاقه اي براي قدم زدن در خيابانهاي لندن را ندارم.  همچنين مردم انگليس به جوانان موفق جامعه اهميت مي دهند اما در فرانسه چنين شرايطي حكمفرما نيست.  * آيا تنها قصد بازي در اسپانيا را داري؟ * آرزويم، بازي در اسپانيا و در تيم رئال مادريد مي باشد اما تاكنون با جان توشاك، مربي اين تيم گفتگو نكرده ام. همچنين باشگاههاي ديگري هم خواهان به خدمت  گرفتنم هستند. اما پول در من ايجاد انگيزه نمي كند. من  مي خواهم در كشوري بازي كنم كه مطبوعات آن خبرهاي كذب چاپ نكنند.  * همانطوري كه مي داني، لازيو نيز تمايل بسياري براي  امضاي قرارداد با تو دارد، چرا اين تيم را انتخاب نمي كني؟ * من ترجيح مي دهم كه در اسپانيا بازي كنم چون فوتبال  ايتاليا بسيار تدافعي است. البته ممكن است در آينده به  يك تيم ايتاليايي بپيوندم. البته زماني كه تجربه زيادي  در زندگي خصوصي و ورزشكاري خود كسب كنم.  * در آرسنال بازيكنان بسياري از مليتهاي مختلف حضور دارند، آيا اين موضوع مشكل ساز شده است؟ * جو حاكم بر باشگاه آرسنال فوق العاده است و من  كوچكترين مشكلي با بازيكنان، مربيان و يا مديران اين  باشگاه نداشته ام.  * آيا از اينكه مي خواهي هم تيمي هاي خود را ترك كني،  ناراحت هستي؟ * من خاطرات خوبي از آرسنال دارم. من به همراه اين تيم  قهرمان ليگ برتر شدم و در فينال جام حذفي گل زدم.  همچنين شور و حال تماشاگران آرسنال فراموش شدني نيست.  * آرسن ونگر معتقد است كه تو نبايد در اين سن و سال، از آرسنال جدا شوي، خودت چه نظري داري؟ * هنگامي كه در سن 17 سالگي از پاري سن ژرمن جدا شدم،  همين حرفها را شنيدم اما به سرعت خود را با شرايط جديد وفق دادم. فوتبال يك زبان بين المللي است و تنها،  فرهنگ ها تغيير مي كنند. همچنين در هيچ كشوري، مطبوعات  آن به اندازه مطبوعات انگليس ظالم و بي رحم نخواهند بود.  * آيا از اينكه در فصل گذشته 18 گل به ثمر رساندي، راضي  هستي؟ * با آنكه در پست مهاجم بازي مي كنم اما هدفم تنها گلزني نيست. من از 18 گلي كه فصل قبل به ثمر رساندم  راضي هستم چون هيچ يك از آنها از روي نقطه پنالتي و يا ضربه سر به ثمر نرسيد.  با اين حال در ابتداي هر فصل هدفي براي خود تعيين  نمي كنم چون دوست دارم بيشتر توپ را پاس دهم.  * از بازي كدام بازيكن بيشتر لذت مي بري؟ * در زمين چمن، بازيكناني را تحسين مي كنم كه از تكنيك  فردي بالايي برخوردار باشند. مانند ژرژوه آ، ادموندو،  رونالدو و روماريو.  * آيا از اينكه در تيم ملي فرانسه حضور داري، خوشحال  هستي؟ * من بدون كوچكترين مشكلي در تركيب تيم فرانسه جاي  گرفته ام. با آنكه فاصله سني من با بازيكناني چون دشان  و زيدان بسيار زياد است اما از بازي در اين تيم لذت  مي برم.  بازي در كنار زيدان مانند بازي در كنار كانو بسيار آسان  است چون آنها لقمه را مقابل دهانم قرار مي دهند.  * در خارج از ورزش فوتبال به چه ورزشكاراني علاقه داري؟ * در تنيس آندره اي آغاسي، در بوكس نسيم حامد و در بسكتبال دنيس رادمن  * آيا اگر موفق به ترك آرسنال نشوي، مجددا" به اين تيم  بازخواهي گشت؟ * گمان نمي كنم چون در آن صورت شرمنده خواهم شد.  ترجمه: امير بهادري نژاد 
