 آمريكا با ابراز نگراني شديد از حمله طالبان به شمال  افغانستان تاكيد كرد، اگر طالبان تصور مي كنند كه  مي توانند در جنگ داخلي پيروز شوند، مطمئنا دچار توهم  شده اند.  به گزارش خبرگزاري فرانسه از واشنگتن، جيمز روبين  سخنگوي وزارت امور خارجه آمريكا اعلام كرد: ما فكر نمي كنيم كه منازعه افغانستان را مي توان در ميدان جنگ  حل كرد و اين امر تنها در پشت ميز مذاكره تحقق مي پذيرد.  روبين افزود: مشاهده اين امر كه طالبان بعد از پذيرش  راه حل مسالمت آميز بار ديگر به جنگ روي آورده اند، براي  ما دردناك است.  طالبان و اتحاد شمال مخالفان در 19 ژوئيه دراجلاس  كنفرانس بين المللي تاشكند تصريح كردند كه آماده انجام  مذاكرات فوري براي پايان بخشيدن به جنگ داخلي دراز مدت  خود هستند.  وي گفت: تنها راه معقول براي حل بحران افغانستان تلاش در جهت تحقق آشتي ملي، بدون توجه به مسائل حزبي و جناحي است.  ازبكستان و تاجيكستان نيز با ابراز نگراني از تشديد جنگ  در افغانستان خواستار توقف منازعات شدند.  وزراي خارجه ازبكستان و تاجيكستان در بيانيه هاي  جداگانه اي آغاز عمليات گسترده و فراگير نظامي در افغانستان را محكوم كردند و از طرف هاي درگير خواستند به  فكر حل مشكل از راههاي مسالمت آميز باشند.  براساس آخرين گزارشهاي دريافتي از افغانستان، نيروهاي  طالبان بندر شيرخان بين استان قندوز و كشور تاجيكستان را اشغال كرده اند.  تحليلگران معتقدند طالبان براي دومين مرحله از حمله خود از امام صاحب در شرق كابل و با هدف شهر طالقان آغاز مي كنند.  ائتلاف شمال افغانستان ديروز طالبان را به كشتار غير نظاميان در شمال اين كشور متهم كرد. سخنگوي مخالفان با جدي خواندن اين موضوع گفت: طالبان در حاليكه مدعي حمايت  از مردم هستند آنها را مجبور به ترك خانه و كاشانه خود مي كنند.  منابع مستقل تاييد كردند كه صد هزار پناهنده به دره  پنجشير گريختند و هزاران تن ديگر به سمت كابل رفتند.  همچنين خبرگزاري فرانسه به نقل از منابع نظامي در تاجيكستان اعلام كرد، بيش از چهل تن از مبارزان طرفدار احمدشاه مسعود ديروز با ورود به تاجيكستان از درگيريهاي  افغانستان گريختند.  از سوي ديگر منابع طالبان اعلام كردند، ملامحمدعمر رهبر اين گروه تمامي مبارزان ائتلاف شمال را عفو كرده است. 
