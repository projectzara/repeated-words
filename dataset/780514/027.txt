   سولانا دبيركل كنوني ناتو(سمت راست)و رابرتسون وزير دفاع انگليس  سفراي ناتو ديروز جرج رابرتسون وزير دفاع انگليس را به  عنوان جانشين خاوير سولانا دبير كل ناتو انتخاب كردند. به  گزارش خبرگزاري فرانسه، يك مقام ناتو با اعلام اين خبر گفت: انتصاب رابرتسون كه تنها نامزد تصدي اين سمت بود بعد از آنكه به تاييد نهايي شوراي ناتو رسيد به طور رسمي  اعلام خواهد شد.  نتيجه اين انتخاب قرار بود روز دوشنبه اعلام شود اما به  دليل مخالفت سفراي بلژيك، هلند و كانادا كه خواستار مهلت  بيشتري براي مشورت با دولتهايشان شده بود، اعلام انتصاب رابرتسون به سمت دبير كلي ناتو به تعويق افتاد اين مقام  ناتو هرگونه مخالفت با دبير كلي ناتو از سوي كشورهاي عضو را رد كرد. كشورهاي عضو ناتو به طور ضمني توافق كرده اند كه دبير كل از ميان كشورهاي اروپايي انتخاب شود و فرمانده عالي اين سازمان آمريكايي باشد.  خاوير سولانا دبير كل كنوني ناتو، اخيرا" نماينده  اتحاديه اروپا در امور داخلي و امنيت مشترك، شده است به  همين علت با پيشنهاد تمديد دوره دبير كلي اش بر ناتو موافقت نكرد.  رابرتسون در بحران كوزوو همواره از موضع واشنگتن و لندن  در حمله به يوگسلاوي حمايت مي كرد. در عين حال او معتقد است اروپا به يك نظام دفاعي مشترك قدرتمندتري نياز دارد. 
