 " بلند اجويت "نخست وزير تركيه، ديروز درخواست عبدالله  اوجالان رهبر حزب كارگران كردستان را براي عقبنشيني  نيروهاي اين حزب از تركيه و حمايت آنكارا از اين روند صلح را رد كرد.  به گزارش خبرگزاري فرانسه از آنكارا، اجويت تاكيد كرد،  كشورش هيچ گونه معامله اي با اوجالان و يا حزبش نخواهد كرد.  وي اضافه كرد، اين سازمان تروريستي به بن بست رسيده و اوجالان فقط پس از بازداشت و محكوميت متوجه اين مسئله  شده است.  واكنش مطبوعات ديروز تركيه نيز با درخواست اوجالان  محتاطانه بود.  به گزارش خبرگزاري فرانسه روزنامه حريت چون اكثر روزنامه هاي ديگر تركيه عنوان اصلي صفحه اول خود را به  فراخواني اوجالان اختصاص داد.  حريت با يادآوري اينكه در گذشته حزب كارگران كردستان  دوبار آتش بس اعلام شده خود را نقض كرده است نوشت، آيا پيروان اوجالان در كوهستانها به وي گوش فراخواهند داد؟ حريت در مقاله ديگري فراخواني اوجالان را اعتراف به شكست  كامل معرفي كرد و تركيه را به احتياط توصيه كرد. روزنامه  " صباح "نيز عنوان اصلي خود را به اين خبر اختصاص داد و فراخواني اوجالان را تاريخي خوانده است. سرمقاله نويس  صباح فراخواني اوجالان را صادقانه ندانسته و هدف وي را چانه زني براي نجات جانش توصيف كرده است. روزنامه ليبرال  نيز نوشت تركيه بايد بدون فوت وقت قانوني درباره  توبه كاران تدوين كند كه براساس آن مجازات چريكهاي كرد كاهش يابد. 
