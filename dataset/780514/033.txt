   ديدار از درياچه ء" استيل "در آستارا درياچه طبيعي و ديدني استيل آستارا با وسعت 138هكتار يكي از زيباترين جاذبه هاي گردشگري در استان گيلان  بشمار مي رود كه سالانه پذيراي هزاران نفر مسافر و دوستدار طبيعت از اقصي نقاط كشور است.  احاطه شدن اين درياچه توسط كوههاي پوشيده از جنگل و وجود درختچه هاي توسكا كه هنگام وزش باد برروي اين  درياچه شناورمي شوند از جاذبه هاي منحصربه فرد اين  درياچه بشمارمي رود.  يك كارشناس محيط زيست مي گويد: علت احتمالي شناور بودن  و حركت اين درختچه ها كه بيشتر به هنگام پرآبي درياچه  صورت مي گيرد قطع بودن ارتباط ريشه هاي آن با كف درياچه  مي باشد.  علي كريم پور گفت: سالانه هزاران پرنده مهاجراز جمله  قوي هاي سفيد دراين آب شيرين زمستان گذراني مي كنند.  وي افزود: اين درياچه به علت وجود دهها گونه جانوري،  بخصوص انواع پرندگان مهاجر بعنوان يك منطقه حفاظت شده  اعلام شده است.  جداي از زيبائيهاي طبيعي، اين درياچه سالانه  تامين كننده آب مورد نياز400 هكتار از اراضي شاليزاري  نيز است.  رئيس اداره آبياري آستارا دراين باره گفت: درياچه  استيل باعمق متوسط 5/1 متر داراي حدود 5/1 ميليون مكعب آب مي باشد.  اكبر رزاق پور افزود: بدليل خشكسالي سالجاري ارتفاع آب اين درياچه حدود 70 سانتي متر كاهش يافته است.  درياچه استيل در 5 كيلومتري جنوب شهر آستارا و در منطقه عباس آبادقرار گرفته است.  كارشناسان امور گردشگري معتقدند با توجه به ويژگيهاي  منحصر بفرد اين درياچه باايجاد امكانات رفاهي و اقامتي  در حاشيه آن مي توان از اين محل بعنوان يكي از مراكزمهم  گردشگري در غرب استان گيلان بهره برد.  شهرستان آستارا با 65 هزار نفر جمعيت در غرب استان  گيلان و در مجاورت مرز جمهوري آذربايجان قرار دارد. 
