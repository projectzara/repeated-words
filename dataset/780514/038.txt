 گروه شهري: شهردار منطقه 19 تهران ديروز گفت: طرح  ساماندهي صنايع و توسعه فضاهاي سبز و بوستانها با سرعت  بيشتري به مورد اجرا گذاشته مي شود.  مهندس مجتبي قاسمي به خبرنگاران افزود: در راستاي اجراي  طرح هاي زيست محيطي، كليه صنايع مزاحم موجود در محدوده  منطقه 19 تهران شناسايي شده و با رعايت موازين حقوقي و قضايي به مكانهايي مناسب از جمله شهرك هاي صنعتي منتقل  مي شوند و در اين ارتباط تاكنون صدها واحد صنفي مزاحم  شامل كارگاههاي قالي شويي، ريخته گري، سنگ بري، چرم سازي  و دامداري تعطيل و يا به مكانهاي مناسب انتقال داده  شده اند. وي با اظهار اين مطلب كه به استناد راي كميسيون  بند 20 ماده 55 قانون شهرداري، 5 واحد دامداري كه بعضا"  در جوار واحدهاي آموزشي قرار داشته و از اين رو سلامت و بهداشت دانش آموزان در معرض مخاطره قرار گرفته بود،  تعطيل شدند، افزود: بر اساس توصيه هاي شهردار تهران،  فضاي كليه صنايع مزاحم به مراكز ورزشي، فرهنگي، آموزشي و بوستان تبديل خواهد شد و بدين ترتيب پيش بيني مي شود ميزان آلاينده هاي هوا و صوت در اين منطقه از شهر به شدت  كاهش يابد. شهردار منطقه 19 تهران گفت: طرح تفكيك زباله  در مبدا به زودي در تمام نواحي اين منطقه اجرا خواهدشد،  لذا از شهروندان ساكن در منطقه نيز انتظار داريم براي  موفقيت اين طرح زيست محيطي مشاركت و همكاري كنند. البته  شماري از طرفداران طبيعت و محيط زيست كه عمدتا" از ميان  دانشجويان و فارغ التحصيلان مراكز آموزش عالي هستند،  تشكلي به نام حاميان طبيعت(آواي سبز)در منطقه تشكيل  داده اند كه اين افراد با مراجعه به شهروندان، آنان را با پيامدهاي مثبت طرح تفكيك زباله آشنا مي سازند و آموزش هاي چهره به چهره انجام مي دهند. وي همچنين از تشكيل شوراي بهداشت منطقه 19 با مشاركت و عضويت  نمايندگاني از ادارات محلي خبر داد و افزود: اين شورا كه  به منظور ارتقاء سطح بهداشت و بهسازي محيط زيست تشكيل  شده تاكنون توانسته است معضل آب آشاميدني را در محله  نعمت آباد حل و فصل كند.  وي افزود: بنا به درخواست اين شورا و موافقت شركت آب و فاضلاب تهران تسهيلاتي از جمله حذف كارمزد و تقسيط طولاني هزينه انشعاب و اشتراك براي شهروندان محله  نعمت آباد منظور و ارائه شده است و اين افراد براي  بهره مندي از تسهيلات ارائه شده تا پايان نيمه شهريورماه  سال جاري فرصت دارند كه نسبت به اخذ انشعاب به سازمان  مربوطه مراجعه كنند و پس از انقضاي مهلت اعلام شده،  افزون بر عدم اعطاء تسهيلات، نسبت به تعطيل آبرساني هاي  غيرمجاز- با نظر و دستور مقامات ذيصلاح قضايي - اقدام  خواهد شد. 
