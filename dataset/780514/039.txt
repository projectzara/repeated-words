 گروه شهري: وزارت بهداشت، درمان وآموزش پزشكي ديروز در اطلاعيه اي براي پيشگيري از كم خوني در افراد، بر لزوم  استفاده مردم از مواد مختلف ازجمله آهن از طريق رژيم  غذايي روزانه تاكيد كرد. دراين اطلاعيه آمده است: اگر مواد غذايي حاوي آهن در رژيم روزانه به مقدار كافي وجود نداشته باشد گلبولهاي قرمز رنگ پريده و فرد دچار كم خوني  مي شود.  وزارت بهداشت، درمان و آموزش پزشكي در اطلاعيه خود، ضعف  عمومي، خستگي زودرس، بي حوصلگي، تپش قلب، تنگي نفس، رنگ  پريدگي، سردرد و سرگيجه، بي خوابي و بي اشتهايي را از علائم و عوارض ناشي از كم خوني درافراد اعلام كرد. دراين  اطلاعيه، نبودن آهن به مقدار كافي در رژيم روزانه، عادت  و الگوهاي غذايي نامناسب، افزايش نياز بدن به آهن در شرايط خاص مانند دوران بارداري، كودكي و نوجواني، دفع  زياد آهن به دليل خونريزي و شروع نكردن به موقع غذاي  كمكي كودكان و يانامناسب بودن آن به عنوان عوامل  ايجادكننده كم خوني ناشي از فقر آهن ذكر شده است. 
