 آتش سوزي در پارك جنگلي خجير گروه شهري: پارك جنگلي خجير در شرق تهران در 24 ساعت  گذشته دوبار طعمه آتش سوزي شد و صدها اصله درخت قطور و كهنسال اين پارك سوخت.  به گزارش واحد مركزي خبر قدرت الله سپاسي فرمانده  نيروهاي ايستگاه 32آتش نشاني گفت: از روز يكشنبه تا دوشنبه گذشته دو نقطه از پارك جنگلي خجير به وسعت 3 و 10 هكتار از ميان رفت و بيش از 1500 اصله درخت كهنسال و قطور به ميزان 70 تا 100 درصد سوختند.  وي افزود: نخستين آتش سوزي كه عصر روز يكشنبه رخ داد باتلاش 5/7ساعته ماموران آتش نشاني  ايستگاه هاي 32 و 31 اين سازمان مهار و كاملا" خاموش شد.  درجريان دومين آتش سوزي كه مقارن ظهر پريروز در اين پارك  جنگلي اتفاق افتاد تعداد 200 اصله درخت سوخت. اين  آتش سوزي كه باكمك ماموران آتش نشاني ايستگاههاي 32 و 19 و 31 پس از 5/4 ساعت مهار و كاملا خاموش شدظاهرا" براثر ريختن مواد سوختي بر روي درختان و آتش زدن آنها توسط افراد ناشناس رخ داده است.  سپاسي در ادامه گفت: بيشترين آتش سوزيهايي راكه  ماموران آتش نشاني اين ايستگاه براي خاموش شدن آن اعزام  شده اند مربوط به آتش جنگل ها بوده است بطوريكه از ابتداي سال جاري تاكنون ايستگاه 32 سازمان واقع در جاده  دماوند در حدود 40 بار به پارك هاي جنگلي اطراف در شرق  تهران از جمله سرخه حصار و خجير براي خاموش كردن آتش  اعزام شده اند. فرمانده آتش نشانان گفت: بزرگترين اين  آتش سوزيها در پارك جنگلي خجير روي داد بطوريكه در 7 مورد آتش سوزي دراين جنگل بيش از 1700اصله درخت در اثر آتش از ميان رفته است.  بيشتر آتش سوزي در پارك ها رابه ويژه در پارك جنگلي خجير سهل انگاري مسافران به هنگام روشن كردن آتش براي پخت غذا و آتش بازي بچه ها به وجود آورده است.  تلفن به همشهري  به شما مربوط نيست !  چندي پيش در كوچه همت منشعب از خيابان شريعتي شهر كرج  لوله آب تركيد و آب در تمام سطح كوچه جاري شد. به  سازمان آب كرج تلفن كردم(شماره اي كه در ذيل اوراق آب بهاي مصرفي قيد شده)آمدند و بازديد كردند و رفتند، اما نتيجه اي حاصل نشد و آب كماكان در سطح كوچه جاري بود.  مجددا" تلفن كردم، صدايي از آن طرف با پرخاش گفت  اين كارها به شما چه مربوط است كه اينقدر پيگيري  مي كنيد!  كريم شيري  نرده و حفاظ ايمني  در مسير شمال بزرگراه صدر حدفاصل دستور شمالي و دكتر شريعتي كوچه هايي است كه عموما" در بلندي قرار دارند و مسلط به سطح بزرگراه هستند. همين معضل موجب ترس و دلهره  خانواده ها شده چرا كه مقابل اين كوچه ها نرده حفاظ و گاردريل نصب نشده و هر آن بيم سقوط اتومبيل يا انسان به  داخل بزرگراه مي رود. تقاضا دارد شهرداري منطقه يك  به منظور تامين ايمني ساكنان اين كوچه ها نسبت به نصب نرده هاي حفاظتي اقدام كند.  فرهاد محسني  مشكل برق و آب شهرك دكتر حسابي  سازمان زمين شهري در شهرك دكتر حسابي(كلاك بالا منشعب از كرج)تعداد 200 دستگاه آپارتمان براي متقاضيان احداث  و تحويل خريداران داده است و با اين كه در سال 74 از هر يك از خريداران آپارتمان ها مبلغ يكصد هزار تومان بابت  انشعاب آب و برق دريافت كرده اند، متاسفانه هم اينك كه  سال 78 است سازمان زمين شهري مدعي است كه مالكان  آپارتمان ها هريك بايد 300 هزار تومان ديگر پرداخت كنند تا به آنها انشعاب برق و آب واگذار شود. درنتيجه در حال  حاضر مردم شهرك به علت فقدان آب ناگزير از خريد آب از تانكرها شده اند.  غلامرضا فرهاني  برق عشاير آق بلاغ اشنويه  چهار خانوار عشايري در همسايگي خانه بهداشت روستاي آق  بلاغ مركز دهستان دشت بيل از توابع شهرستان اشنويه كه  در فاصله 200 متري تير برق قرار دارند حدود چهار سال  است از نعمت برق محروم مانده اند. مراجعات مكرر به  ادارات مربوطه نيز تاكنون بي ثمر بوده است، حتي حاضر نيستند در قبال هزينه انشعاب برق اين چهار خانوار را تامين كنند. اميد است مسئولان امر براي رفع مشكلات  عشاير توجه بيشتري مبذول دارند.  حسين يوسفي - اشنويه  كارگران نقش ايران را دريابيد كارگران نقش ايران با امضاء طوماري خواستار رسيدگي  مسئولين بنياد 15 خرداد به مشكل كارخانه و كارگران شدند.  مسئولين شركت نقش ايران قزوين(وابسته به بنياد 15 خرداد)سه ماه حقوق كارگران را به عهده تعويق انداختند و هيچ برنامه اي براي حل و فصل اين قبيل مشكلات ندارند و راه حل را تنها ازطريق كاهش پرسنل و اخراج كارگران  ميسر مي دانند آنهم بدون رعايت عرف و قانون و جلب رضايت  كارگران و اين درحالي است كه نهادهاي ذيصلاح در كليه  مراحل قانوني راي به نفع كارگران داده اند.  آيا مسئولين بنياد 15 خرداد خبر ندارند كه اين شركت در زمان جنگ 13 شهيد و دهها جانباز تقديم انقلاب كرده است  و بيش از 400 رزمنده را در خود جاي داده است.  چرا مسئولين محترم بنياد 15 خرداد به جاي حل مشكل  كارگران، دلسردي كارگران را فراهم مي كنند؟ كارگران نقش ايران  هفت اقليم  نقش آتش سوزي كشتزارها در آلودگي هواي آسيا    دولت چين بمنظور حفظ جنگل ها وحيات وحش يك سلسله تدابير جدي رابكارگرفته است.  به گزارش واحد مركزي خبر به نقل از شبكه تلويزيوني چين  اين تدابير درپي زيانهائي كه درسالهاي اخير به حيات وحش  وجنگل هاي چين وارد آمد، اتخاذشده است. قطع غير قانوني  درختان وسوزاندن درختان و آتش سوزي درجنگل ازمهمترين  عوامل تهديد كننده جنگل ها هستند.  اداره محيط زيست چين درصدد است بابكارگيري برنامه هاي  خاص افكار عمومي را هرچه بيشتر به مزاياي حفظ جنگل ها آگاه كند. اين اداره ازمردم خواسته است در صورت مشاهده  افراد خلافكار كه درصدد آسيب رساندن به جنگل هاوحيات وحش  هستند اين اداره رامطلع كنند تا با آنها برخورد قانوني  شود.  پاسخ مسئولان  اقدامات وزارت كار چاره ساز نبوده است  در پاسخ به مطلب مندرج در روزنامه مورخ 2/5/77 در ستون  تلفن به همشهري تحت عنوان "بيكاري كارگران ساختماني " خواهشمند است دستور فرماييد توضيحات ذيل را درج نمايند.  عليرغم اجراي طرح شناسايي اتباع خارجي غيرمجاز و جايگزيني نيروي كار داخلي به جاي آنان از سال 1375 توسط وزارت كار و امور اجتماعي، استمرار و تشديد بازرسي از كارگاههاي مختلف ساختماني، توليدي، صنعتي و خدماتي در سراسر كشور با استفاده از همه امكانات موجود و نيز تبليغات گسترده و درج اطلاعيه هاي متعدد در روزنامه هاي  كثيرالانتشار به دلايل ذيل از اقدامات انجام شده نتايج  قابل قبولي بدست نيامده و مطالب مطروحه توسط اين برادر كارگر در ارتباط با ادامه اشتغال كارگران غيرمجاز خارجي  و بيكاري نيروي كار ايراني تاييد مي گردد.  وظايف و اختيارات وزارت كار و امور اجتماعي براساس  مقررات جاري و مستندا" به مفاد ماده 181 قانون كار فقط معرفي كارفرمايان متخلف از مواد 120 الي 129 قانون كار به مراجع قضايي مي باشد و در خصوص برخورد با تبعه خارجي  غيرمجاز وظيفه و اختياري ندارد.  2- عدم برخورد قاطع مراجع قضايي با كارفرمايان متخلفي  كه به استناد ماده 181 قانون كار از طرف واحدهاي تابعه  وزارت كار و اموراجتماعي براي آنان تقاضاي پيگرد بعمل  مي آيد و صدور آراء منتهي به مبالغ اندك جريمه نقدي از سوي مراجع ياد شده يكي از دلايل اساسي تكرار و ادامه  تخلف كارفرمايان براي استفاده از خدمات كارگران غيرمجاز خارجي است.  3- عدم جلوگيري از ورود، تردد و اقامت غيرمجاز اتباع  خارجي و همچنين عدم طرد آنان از كشور توسط ارگانهاي  ذي ربط از يك سو و بازرسي و پيگيري اشتغال غيرمجاز اتباع مذكور توسط واحدهاي اجرايي وزارت كار و امور اجتماعي از طرف ديگر تنها موجبات جابجايي نيروي كار غيرمجاز خارجي را از يك نقطه به نقطه ديگر فراهم آورده  است.  لذا با عنايت به مراتب فوق شناسايي اتباع خارجي غيرمجاز و جايگزيني نيروي كار داخلي در صورتي موفق خواهد بود كه  كليه سازمانهاي ذي ربط در امور اتباع خارجي نسبت به  اجراي دقيق مقررات مربوط به ورود، اقامت و اشتغال در كشور بطور هماهنگ اقدام نمايند.  مديركل روابط عمومي وزارت كار بايد دوره يكساله را طي كنند در پاسخ مطلب مندرج در شماره 1856 تاريخ 30/3/78 باعنوان" راهي به دانشگاه نداريم "ضمن آرزوي موفقيت  روزافزون براي تمامي دانش آموزان عزيز و كوشا به آگاهي  مي رساند:  در مراكز پيش دانشگاهي براي رشته هنر از سال تحصيلي 79-  78" دانش آموز پذيرفته مي شود و دانش آموختگان رشته  مذكور مي توانند در آزمون سراسري(كنكور)ورود به  دانشگاه ها و مراكز آموزش عالي شركت كرده، در صورت  توفيق به تحصيلات خود در رشته مربوط ادامه دهند.  شايان ذكر است تمامي فارغ التحصيلان دوره سه ساله آموزش  متوسطه در صورت تمايل به شركت در آزمون سراسري ورود به دانشگاهها، بايد در دوره يكساله پيش دانشگاهي را طي  نمايند.  مشاور وزير و مديركل روابط عمومي  وعده و وعيد داده نشده  عطف به مطلب مندرج در روزنامه همشهري مورخ 6/4/78 صفحه  7 جوابيه ذيل جهت پاسخ به استحضار مي رسد. براساس قانون  نظام هماهنگ پرداخت كاركنان دولت، مروجين و تكنيسينهاي  كشاورزي مطابق مصوبات موجود از دريافت فوق العاده جذب ماده 6 برخوردار نمي باشند و با رعايت كليه مقررات  مشمول ماده 5 قانون مذكور به دريافت فوق العاده كارانه  كه تاكنون نيز در مورد اين گونه مشاغل اعمال گرديده  ازجمله آقاي بيژن صديقي مروج كشاورزي موفق به دريافت  كليه حق و حقوق قانوني خود شده اند وازطرف اين سازمان  هيچ گونه وعده يا وعيدي كه عمل نشده باشد به ايشان داده  نشده است.  رئيس سازمان كشاورزي استان كردستان  چشم انداز 
