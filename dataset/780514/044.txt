 گروه شهرستانها: به منظور سرعت بخشيدن به رشد و توسعه  الموت، به زودي شركت توسعه و عمران الموت آغاز به كار خواهد كرد.  به گزارش خبرنگار همشهري استاندار قزوين در بازديد از بخش رودبار الموت افزود: پيشنهاد تشكيل شركت توسعه  وعمران الموت در همايش الموتيان مقيم تهران و قزوين  ارائه و تاييد شده و در حال حاضر نيز بخشي از كار راه اندازي آن به انجام رسيده است.  وي با اشاره به توجه رئيس جمهوري به اين منطقه و اختصاص  يك ميليارد ريال براي گشايش محور گرمارود- تنكابن از سوي دفتر رياست جمهوري گفت: اجراي اين طرح براي رشد و توسعه منطقه بسيار ضروري است و تاكنون پيشرفت  قابل توجهي نيز داشته است.  به گفته وي، براساس توافق با مسئولان استان مازندران،  قرار است براي تسريع در اجراي اين طرح كارهاي اجرايي آن  از شهرستان تنكابن به سمت روستاي گرمارود الموت نيز آغاز شود.  وي گفت: صنعت گردشگري در اين بخش چشم انداز اميدبخشي  دارد ولي لازمه آن تدارك مقدمات و امكانات مورد نياز براي گردشگران است كه اميد است با تشكيل شركت توسعه  وعمران الموت و همچنين گشايش جاده گرمارود- تنكابن محقق  شود. 
