 گروه شهرستانها: نياز اصلي و اساسي جامعه ما فرهنگ است و اگر در جريان دوم خرداد با استقبال وسيع مردم از انتخابات مواجه بوديم و در ادامه آن محبوبيت وسيع دولت و بخصوص رياست جمهوري در بين اقشار مختلف ملت را مي بينيم  ناشي از احترامي است كه مردم براي حوزه فرهنگ قائلند چون  در چهره رئيس جمهوري بيش از اين كه شخصيتي سياسي مشاهده  شود يك شخصيت فرهنگي احساسي مي شود.  به گزارش خبرنگار همشهري در ايلام قائم مقام وزير فرهنگ  و ارشاد اسلامي كه براي شركت در مراسم معارفه مدير كل  ارشاد اسلامي به استان ايلام سفر كرده بود افزود: تلقي  از مقامات عالي كشور نظير مقام معظم رهبري و رئيس جمهوري  در نگاه مردم، شخصيت فرهنگي آنها مي باشد و چون شخصيت  آنها فرهنگي است با اين اقبال و استقبال عمومي روبه رو مي شوند.  احمد مسجدجامعي گفت: بايد با تكيه و تاكيد بر سنتهاي  فرهنگي و شناخت آنها بتوانيم با استفاده بهينه، از دستاوردهاي امروز عالم بهره ببريم زيرا در آستانه قرن  بيست ويكم نيازمند به تجربيات دنيا هستيم و براي مطرح  كردن حرف دين و عقل در جهان و در بين نسل جوان نياز به  بازنگري و انديشيدن مجدد در اين مسائل و با تكيه بر اصالتها داريم.  قائم مقام وزير فرهنگ و ارشاد اسلامي كشور در ادامه به  تشريح برنامه ها و طرحهاي متنوع اين وزارتخانه در يكصدمين سال تولد امام پرداخت و گفت: در حوزه مطبوعاتي  همه مقالات و مطالبي كه در مورد بنيانگذار جمهوري اسلامي  در نشريات داخلي و خارجي درج شده جمع آوري و در قالب يك  جلد كتاب CD و منتشر مي شود، سه نظرسنجي در مورد امام  راحل از دانش آموزان، دانشجويان و طلاب به عمل مي آيد و همايش امام و آزادي بيان برگزار مي شود.  وي افزود: نمايش بزرگ خياباني و اجراي چندين تئاتر در تهران و شهرستانها، مسابقه نمايشنامه نويسي و انتخاب و اجراي نمايشهاي برتر، برپايي نمايشگاه 20 سال نقاشي  ايران، ساخت و اجراي سمفوني ياد امام و برپايي شب شعر جوان و امام و همچنين برپايي جشنواره هنرمندان از جمله  فعاليتهاي وزارت فرهنگ و ارشاد اسلامي در حوزه هنري  خواهد بود.  مسجد جامعي گفت: در زمينه سينمايي نيز توليد حداقل يك  فيلم سينمايي با موضوع امام، فراخوان فيلمنامه نويسي و برپايي نمايشگاه عكس و فعاليتهاي سينماي جوان از جمله  برنامه سال امام است.  وي افزود: در سال امام همچنين 28 كتابخانه در 28 استان  كشور با زيربناي حداقل 100 مترمربع راه اندازي و كتابخانه هاي عمومي با مجموعه آثار امام تكميل و صد كتابخانه سيار در كشور ايجاد مي شود.  وي در حوزه ميراث و ستاد اقامه مساجد به چاپ يك جلد قرآن  نفيس، افتتاح يكصد كتابخانه در يكصد مسجد، تهيه و ارسال  كتابهاي حضرت امام براي كتابخانه هاي مساجد و پي گيري  برنامه قرائت قرآن در مساجد كشور اشاره كرد و گفت: به  مناسبت يكصدمين سال امام راحل از هر اثر و كتابي كه در زمينه شخصيت و زندگي امام راحل نوشته و در سال جاري  منتشر شود يك هزار جلد خريداري مي شود و از چاپ و انتشار پژوهش و رساله هاي دانشگاهي كه در باب امام و انقلاب اسلامي باشند حمايت خواهد شد.  وي افزود: انتخاب بهترين كتاب، پژوهش و رساله اي كه طي  20 سال گذشته در مورد امام راحل نوشته شده و ايجاد تسهيلات براي ترجمه و چاپ آثاري كه در باب زندگي امام  هستند از ديگر برنامه هاي اين وزارتخانه به مناسبت  بزرگداشت سال امام است.  كوتاه از سراسر كشور تشكيل بنياد شهيد رجايي در قزوين  قزوين- خبرنگار همشهري: به منظور تبيين انديشه ها،  افكار، نشر آثار و ارائه الگوي نمونه دولتمردان، بنياد شهيد رجايي در قزوين تشكيل مي شود.  اين تصميم در جلسه ستاد دومين كنگره بزرگداشت شهيد رجايي و به دستور استاندار قزوين اتخاذ شده و پيش بيني  مي شود در ايام برگزاري دومين كنگره شهيد رجايي در شهريور ماه امسال، اين بنياد ضمن تهيه اساسنامه موجوديت  خود را اعلام كند.  احداث 3 مجتمع اقامتي در محل بناهاي قديمي يزد يزد- خبرنگار همشهري: مدير كل سازمان ميراث فرهنگي يزد در جلسه شوراي ايرانگردي و جهانگردي استان گفت: سه  مجتمع اقامتي ايرانگردي و جهانگردي در مكانهاي قديمي  شهر يزد با اختصاص 3 ميليارد و 890 ميليون ريال احداث  مي شود.  محمد حسن خادم زاده افزود: باغ حجت آباد، زير مجموعه  خانه عربها و مجموعه خانه هاي قديمي براي اين منظور در نظر گرفته شده كه به شيوه معماري قديمي بازسازي و آماده  خواهد شد.  شهردار جديد خوي  خوي- خبرنگار همشهري: با راي شوراي شهر خوي، علي يعقوبي  به سمت شهردار اين شهر برگزيده شد.  واگذاري اجراي طرح شبكه آبياري سد كرخه  ايلام- خبرنگار همشهري: اجراي طرح شبكه آبياري سد كرخه  هفته آينده به شركت آب منطقه اي غرب كشور واگذار مي شود.  استاندار ايلام درجلسه شوراي كشاورزي استان، ميزان  اعتبار احداث اين شبكه را 5 ميليارد و 850 ميليون ريال  عنوان كرد و افزود: همچنين 180 ميليون ريال با مساعدت  وزارت نفت براي برقي كردن چاههاي آب كشاورزي استان  ايلام اختصاص يافته است.  بهره برداري دو طرح عمراني در دانشگاه اردبيل  اردبيل- خبرنگار همشهري: با حضور وزير فرهنگ و آموزش  عالي، دو طرح عمراني در دانشگاه محقق اردبيلي شهر اردبيل به بهره برداري رسيد. اين طرحها شامل خوابگاه  دانشجويي دخترانه كوثر و ساختمان آموزشي دانشگاه به  ظرفيت 800 دانشجو با 19 كلاس و سالن كنفرانس است كه  براي اجراي آن با مجموع 7200 متر مربع زيربنا 5 ميليارد و 120 ميليون ريال هزينه شده است.  برقراري پروازهاي دو طرفه بين همدان و مشهد همدان- خبرنگار همشهري: استاندار همدان اعلام كرد: با مذاكرات انجام شده بين مسئولان فرودگاه همدان و هواپيمايي جمهوري اسلامي پروازهاي دوطرفه همدان - مشهد از بيستم مرداد ماه آغاز مي شود. دكتر جابريان با اعلام  اين كه اين پروازها از سوي هواپيمايي هما انجام خواهد شد، گفت: در حال حاضر ظرفيت پذيرش مسافر در هر پرواز 140 نفر است و در صورت استقبال مردم اين پروازها ادامه  خواهد داشت. 
