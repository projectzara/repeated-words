   * برخي نمايندگان معتقدند اين مصوبه مانع اعمال سليقه  نهادهاي نظارتي مي شود اما برخي ديگر به تاثير آن بر رفتار ناظران، اميد چنداني ندارند گروه سياسي: مجلس شوراي اسلامي با تصويب يك ماده واحده،  نهادهاي ناظر بر انتخابات مختلف در كشور را موظف كرد در هنگام بررسي صلاحيت نامزدهاي نمايندگي، دلايل رد صلاحيت  آنها را با استناد به دلايل و مدارك معتبر قانوني، اعلام  كنند.  به گزارش خبرنگار همشهري، ديروز طرح "لزوم رسيدگي دقيق  به شكايات داوطلبان رد صلاحيت شده در انتخابات مختلف "در دستور كار قرار گرفت و كليات آن تصويب شد. در مرحله  رسيدگي به جرئيات اين طرح مجيد انصاري رئيس فراكسيون چپ  مجلس، پيشنهاد كرد طرح فوق در قالب يك ماده واحده و چهار تبصره بررسي شود. اين پيشنهاد با راي اكثريت قريب به  اتفاق نمايندگان تصويب شد.  در ماده واحده مذكور آمده است:  چنانچه صلاحيت داوطلبي رد شد بايد علت رد صلاحيت با ذكر موارد مستند به قانون و مدارك مربوطه كتبا" به داوطلب اعلام شود.  در يكي از تبصره هاي چهارگانه اين طرح نيز تصريح شده است:  علت رد صلاحيت و موارد آن بايد به صورت كتبي به داوطلب ابلاغ و در صورت درخواست داوطلب بايد مستندات رد صلاحيت  نيز توسط مرجع رسيدگي كننده كتبا" يا حضورا" به اطلاع او رسانده شود. ذكر منبع مستندات به تشخيص مرجع  رسيدگي كننده خواهد بود.  به موجب اين مصوبه، مراجع رسيدگي كننده به شكايات  داوطلبان رد صلاحيت شده مكلفند به شكايات اين دسته از داوطلبان دقيقا" رسيدگي و نتيجه را به داوطلب و مجريان  انتخابات اعلام كنند. در صورت تقاضاي داوطلب رد صلاحيت  شده، اولين مرجع رسيدگي كننده به شكايت حسب مورد موظف  است توضيحات و دفاعيات آنان را استماع كند.  در تبصره ديگري نيز تاكيد شده است: چنانچه شوراي نگهبان  صلاحيت داوطلبي را كه در مراحل قبلي مورد تاييد قرار گرفته، رد كند، داوطلب مي تواند حداكثر ظرف مدت سه روز از تاريخ ابلاغ شوراي نگهبان درخواست رسيدگي مجدد نمايد و شوراي نگهبان نيز بايد ظرف هفت روز رسيدگي و اعلام  نتيجه كند.  به استناد تبصره چهار همين طرح، راي گيري در شوراي  نگهبان در مورد داوطلباني كه صلاحيت آنان در مراحل قبلي  به تصويب رسيده، نسبت به عدم صلاحيت خواهد بود.  ماده واحده ياد شده و تبصره هاي آن به طرح تغيير قانون  انتخابات ربطي ندارد و اين طرح هنوز در دستور كار مجلس  قرار دارد. اما تصويب اين ماده واحده نشان مي دهد كه  مذاكرات سران و نمايندگان جناح هاي سياسي براي كاهش دادن  اختلاف بر سر قانون انتخابات به نتايج مثبتي رسيده است و اين همدلي ممكن است بر طرح تغيير قانون انتخابات هم اثر مثبت بگذارد.  مجيد انصاري در پايان جلسه علني ديروز در اين باره به  خبرنگاران گفت: شوراي نگهبان با طرح نمايندگان در مورد شكايت رد صلاحيت شدگان از شوراي نگهبان به محاكم قضائي  مخالف بود و آن را خلاف قانون اساسي مي دانست لذا در كميته مشترك توافق شد كساني كه از سوي شوراي نگهبان رد صلاحيت مي شوند فرصت تجديد نظرخواهي در آن شورا را داشته  باشند و شوراي نگهبان نيز ظرف مدت 7 روز بايد به تجديد نظرخواهي ترتيب اثر داده و اعلام نتيجه كند.  وي گفت: مصوبه مجلس بخش عمده اي از زمينه هاي اختلاف را حل مي كند زيرا بسياري از مشكلات گذشته ناشي از عدم  ابلاغ موارد رد صلاحيت به داوطلبان و عدم امكان دفاع و تجديد نظرخواهي از سوي آنان بود. وي گفت: با اين مصوبه  در تمام انتخابات كشور اولا" مراجع رسيدگي كننده به  صلاحيت ها مكلف شده اند صرفا" براساس شرايط مذكور در قانون و براساس مدارك و اسناد اظهارنظر كنند و ثانيا"  اگر صلاحيت كسي را رد كردند بايد علت آن را به همراه  موارد به داوطلب كتبا" ابلاغ كنند و در صورت درخواست  داوطلب مستندات رد نيز كتبا" يا شفاها" به او ارائه شود.  اما همه نمايندگان مجلس به نتيجه عملي اين طرح، خوش بين  نيستند. محمدباقري ذاكري نماينده قوچان و يكي از امضاكنندگان" طرح لزوم رسيدگي به شكايات داوطلبان رد صلاحيت شده" در مورد تعديل اين طرح گفت: مصوبه مجلس  حداكثر 30 درصد از مشكلات گذشته در مورد رد صلاحيت  كانديداها را مي تواند حل كند و بقيه مشكلات باقي خواهد ماند از جمله اينكه اگر به اين قانون مثل ديگر قوانين  انتخابات عمل نشد هيچ مرجع ديگري براي رسيدگي و دادخواهي  وجود ندارد.  ذاكري پيشنهاد مجيد انصاري را ايجاد تغيير ماهيتي در اصل  طرح نمايندگان دانست و گفت: در طرح اصلي عنوان شده بود كه رد صلاحيت شده ها بتوانند به مراجع قضائي شكايت كنند در حالي كه در مصوبه فعلي موضوع شكايت منتفي است.  گفته مي شود اعضاي شوراي نگهبان شكايت از اين شورا به  مراجع قضائي را مخالف قانون اساسي دانسته و گفته اند قانون اساسي نظارت بر انتخابات را به عهده شوراي نگهبان  گذاشته و اگر رد صلاحيت شدگان بتوانند به محاكم قضائي  شكايت كنند در اين صورت مرجع نظارتي قوه قضائيه خواهد بود نه شوراي نگهبان.  يكي از اعضاي كميسيون قضائي مجلس در مورد اين استدلال  گفت: محاكم دادگستري به صلاحيت افراد رسيدگي نمي كنند بلكه به اسناد و اصولي كه شوراي نگهبان و يا هيات هاي  نظارت به وسيله آنها افراد را رد مي كنند و موارد اتهامي  محسوب مي شود رسيدگي مي كنند.  يكي ديگر از امضاكنندگان "طرح لزوم رسيدگي دقيق به  شكايات داوطلبان رد صلاحيت شده "با تاكيد بر تغيير ماهوي  طرح، گفت: چون شوراي نگهبان حتما" قسمت هاي مربوط به  شكايت داوطلبان از هيات هاي نظارت و شوراي نگهبان را رد مي كردند و آن را خلاف قانون اساسي مي دانستند ما چاره اي نداشتيم جز اينكه به اين پيشنهاد جايگزين تن  دهيم زيرا در صورت تصويب بقيه طرح فقط مجوز شكايت از هيات هاي اجرايي و فرمانداران باقي مي ماند. 
