   * برپايه اين گزارش، طراحان قتل هاي زنجيره اي قصد داشتند پس از ترور شماري از نيروهاي بيرون نظام به  سراغ جناح هاي مختلف كشور بيايند و با ترور آنها ثبات  سياسي نظام را خدشه دار كنند * پس از وقوع قتلها متهمين از جمله سعيد امامي طي  ملاقات هايي كه با برخي از مسوءولين داشتند تلاش مي نمايند چنين القا ء كنند كه انجام قتلها كار عوامل سپاه بوده است  گروه سياسي: سازمان قضائي نيروهاي مسلح ديروز در اطلاعيه اي مهم نكات تازه و جزئيات ديگري از پرونده  توطئه قتلهاي زنجيره اي پاييز سال 1377 و علت طولاني شدن  رسيدگي به اين پرونده را اعلام كرد.  به گزارش ايرنا، اين سازمان براي نخستين بار با انتشار عكسي از سعيد امامي طراح اصلي قتلهاي زنجيره اي اعلام  كرد: آمرين، مسببين وعوامل داخلي اين قتلهاشناسايي و مشخص شده اند.  متن كامل اين اطلاعيه به شرح زير است: به دنبال اطلاعاتي  كه تاكنون در مورد پرونده توطئه قتلهاي زنجيره اي پاييز سال 77 به اطلاع افكار عمومي رسيده است، براساس گزارش  دادسراي نظامي تهران نكات و جزئيات ديگري از پرونده  به استحضارمردم شريف و مسلمان ايران اسلامي مي رسد:  1- پيرو اوامر مقام معظم رهبري و تاكيد رياست محترم  جمهوري در رسيدگي دقيق به اين پرونده مهم و ملي و شناسايي تمامي ريشه هاي اين فتنه خطرناك، گروهي متشكل از مجربترين و متخصص ترين مامورين امنيتي تحت نظر مقامات قضائي دادسراي نظامي تهران كار رسيدگي به اين  پرونده را برعهده گرفته و طي تحقيقات گسترده و اقدامات  قانوني كه تاكنون با قوت و قاطعيت ادامه داشته است آمرين،  مسببين و عوامل داخلي قتلها شناسايي و مشخص گرديده اند.  2- باتوجه به اينكه اين جنايات فراتر از وقوع چند قتل  بوده و اساسا" در راستاي توطئه اي شوم عليه نظام طراحي و به اجرا درآمده است لذا تحقيقات و بررسي هاي همه جانبه  پيرامون ريشه ها و ابعاد مختلف اين توطئه با دقت وحساسيت  بالا همچنان ادامه دارد و طولاني شدن رسيدگي به اين  پرونده نيز بدين لحاظ مي باشد كه انشاءالله پس از اتمام  تحقيقات نتايج حاصله به عرض هموطنان عزيز خواهد رسيد.  3- عاملين اين قتلهاي فجيع با هدف ايجاد بحران و ناامني  در جامعه و كشاندن جريانات سياسي كشور و نيروهاي انقلاب به رويارويي و درگيري تمام عيار و خشن، اقدام به  برنامه ريزي نموده و از حدود پنج ماه قبل از اولين قتل  براساس طرح سعيد امامي دست به كار شناسايي و تعيين وضعيت  سوژه هاي خود مي شوند ودر اين رابطه مداركي به دست آمده  است كه نشان مي دهد علاوه بر مقتولين افرادديگري نيز هدف  شوم عملياتهاي بعدي آنها قرار داشته اند و پس از اين  مرحله، ترور عناصر معروف جريانات سياسي خودي(از دو جناح  فعال كشور)در دستور كارآنها قرار داشته است.  ارتكاب اين قتلها به شيوه اي طراحي شده بود كه با جلوه هاي خشونت همراه باشد و در برنامه ريزي جهت از بين  بردن اكثر سوژه ها درصدد آن بوده اندتا آنها را در يك  نشست با جمع عمومي با انفجار يا بستن به رگبار به  قتل برسانند كه به دلايل اجرايي از انجام اين امر منصرف  و جهت قتل افراد موردنظر روش تك زني اما به صورت وحشيانه  و فجيع را به اجرا درمي آورند، با اين انگيزه كه در هر حال آحاد مردم آن را تقبيح نموده و ضمن تحريك عواطف  واحساسات، تداعي كننده وجود نا امني حتي براي زنها در منزلشان باشد و درراستاي اجراي يك توطئه از قبل طراحي  شده با بهره گيري از روشهاي تبليغاتي ورواني چهره نظام  را در داخل و خارج مخدوش نمايند.  در همين ارتباط سعيد امامي در بخشي از اعترافات خود ضمن  آنكه دخالت درقتلها را پذيرفته و اعترافات ديگران را در اين زمينه تاييد كرده است عنوان داشته: "تحليل من اين  بود كه باتوجه به درگيري هايي كه در جو سياسي و فرهنگي  كشور پيش آمده چند قتل با سر و صدا و با جلوه هاي بد،  مثل ضربات كاردمتعدد در مورد خانواده فروهر، يا مفقود شدن نويسندگان و بعد پيدا شدن جنازه مي تواند در داخل و خارج كشور مورد بهره برداري قرارگيرد" و يكي ديگر ازمتهمين اصلي در بخشي از اعترافات خودش عنوان داشته:  " انگيزه اينكه عناصر كانون و افراد به قتل رسيده را به  قتل برسانيم اين بود كه محافل ومراكز حقوق بشري تقاضاي  آمدن به ايران را خواهند نمود و ايران نيز مخالفت خواهد كرد و از نظر بين المللي ايران در انزوا قرار خواهد گرفت " ، متهم مزبوردر ادامه افزوده است: "وارد اين قتلها شدم و انگيزه فوق كه از تحليلهاي سعيد اسلامي بود مورد پذيرش  من نيز قرار گرفت و اهداف نزديك كشته شدن چندنفر نويسنده  و فروهر و همسرش ايجاد زمينه برخورد بين مسئولين و اهداف دور نيز در بن بست بين المللي قرار گرفتن ايران  بود كه بالطبع شكسته شدن قداست رهبري در جامعه را به دنبال خواهد داشت "و در ادامه اعترافات خوداظهار داشته: "منطقي راكه سايرافراددست اندركار كيس داشتند خارج ازهمان ديدگاههايي كه سعيد اسلامي ارائه مي داد نبود و آقاي... نيز همچون من و آقاي... ديدگاههاي سعيد اسلامي را پذيرفته و براساس آن نظر اقدام به ورودبه اين  عملياتها نمود و هدفي خيرخواهانه در كار نبود مگر همين  منطق غلط وانحرافي كه موجب ايجاد اختلاف و چند دستگي  دركشور گردد".  4- براساس اعترافات موجود در پرونده از جمله اعترافات  سعيد امامي، متهمين ابتدا قرار بوده است با زمينه سازي هاي تبليغي و رواني و اقدامات تكميلي پنهان و آشكار و بهره گيري از فضاي ايجادشده عليه سپاه در برخي مطبوعات، مجري قتلها نزد افكار عمومي سپاه پاسداران  انقلاب اسلامي قلمداد گردد و در صورتي كه اين طرح جواب نداد و يا احتمالا" عوامل شناسايي شدند آمر قتلها وزير اطلاعات معرفي شود چراكه براي مطبوعات و افكار عمومي علي الظاهر قابل پذيرش نيست چنين اقدامي در وزارت  اطلاعات صورت پذيرفته باشد و مسئولين در جريان نباشند و در اين زمينه تحليلشان اين بوده است كه در هر دو صورت  (چه انتساب موضوع به سپاه و چه به مسئولين وزارت اطلاعات) انجام قتلها كار حكومت و نظام تلقي خواهد شد.  در همين ارتباط و پس از وقوع قتلها، متهمين از جمله سعيد امامي طي ملاقاتهايي كه با برخي از مسئولين داشته اند تلاش مي نمايند چنين القاءكنند كه انجام قتلها كار عوامل  سپاه بوده است كه در بازجويي هاي خود به اين موضوع اشاره  نموده اند.  در همين راستا سعيد امامي در اولين روز بازداشت و در پاسخ به اولين سئوال دادستان نظامي وقت تهران مبني بر اينكه تحليل شما در مورد عامل اين قتلها چيست؟ اظهار داشته: "من فكر مي كنم اين قتلها كار بچه هاي سپاه باشد".  در عين حال پيرو دستور مقام معظم رهبري و به دنبال  پيگيري رياست محترم جمهوري در شناسايي عوامل قتلها و نيز تحليل ژرف نگرانه مقام رهبري درخطبه هاي نماز روز قدس سال 1377 پيرامون قتلهاي زنجيره اي كه باعث  مسئله دارشدن برخي از رده هاي پايين و اجرايي وزارت  اطلاعات در اين جريان گرديد ومسئولين وزارت اطلاعات را بر آن داشت تا نسبت به پيگيري موضوع اقدام كنندو از طرفي  طرح اوليه متهمين جهت انتساب قتلها به سپاه باناكامي  مواجه گشت، دو تن از عوامل اصلي اين جريان با فضاسازي هاي خاص و در اقدامي تعرضي سعي مي نمايند موضوع  را به وزير اطلاعات منتسب نمايند و ايشان را آمر قتلهامعرفي كنند و در اين رابطه حتي اين افراد(آقايان  مصطفي كاظمي و مهردادعليخاني كه از متهمين اصلي اين  پرونده مي باشند.)در جلسه اي حضوري، آقاي دري نجف آبادي  وزير وقت اطلاعات را تهديد مي كنند كه اگر اقدامي براي  خلاصي آنها از فضاي جديد صورت نگيرد او را به عنوان آمر قتلها معرفي خواهند كردكه وزير وقت بلافاصله اين برخورد را به مسئولين عاليرتبه نظام گزارش وموضوع را تا دستگيري  متهمين پيگيري مي نمايد و با تشكيل كميته پيگيري قتلها به دستور رياست محترم جمهوري و اقدامات موءثر اتخاذ شده  از سوي وزيروقت اطلاعات و تدابير مقامات عاليرتبه نظام،  اين توطئه شوم افشاء و به شناسايي و دستگيري طراحان اصلي  و مجريان اين جنايات منجر مي شود.  بر همين اساس، هرچند متهمين در روزهاي اول بازداشت عنوان  مي كردندقتلها به دستور مسئولين مافوق آنها در وزارت  انجام پذيرفته است و آنها تلاش فراوان كردند تا نقش سعيد امامي در دخالت در انجام قتلها را بپوشانندليكن با پيشرفت تحقيقات و روشن شدن مسائل و اعترافاتي كه متهمين  داشتند، بي اساس بودن هدف آنها از طرح اين ادعا كه در راستاي متهم نمودن وزير اطلاعات و نهايتا" مسئولين  عاليرتبه نظام بوده مشخص شد.  عاملين اصلي اين جنايات در اعترافات صريح خود در اين  خصوص اعلام داشته اند: "به منظور ايجاد فضاي مناسب جهت  متهم نمودن وزير اطلاعات طي چند مرحله قبل و بعد از قتلها به اتفاق به ملاقات وزير رفتيم بدون آنكه مسئله  قتلهامطرح شود پيرامون مسائل ديگري صحبت كرديم و طرحمان  اين بود كه بعدا" بيائيم و بگوئيم ما اين قتلها را به  درخواست وزير انجام داده ايم و اين جلسات هم در همين  ارتباط بوده است ".  همچنين حسب اعترافات صريح موجود در پرونده، متهمين در نظر داشته انددر راستاي فضاسازي و جوسازيهاي مورد نظر خود نزد مسئولين وزارت اطلاعات و به خصوص نزد وزير وقت،  به نحوي سخني يا نوشته اي در تاييد اقدامات  جنايت آميزخود بدست آورند تا بتوانند در زمان مناسب و شرايط مقتضي با افشاءآنها قتلها را به يك فتنه داخلي  تبديل نمايند كه اين تلاشها با شكست كامل مواجه مي شود و حتي در پي نويس يكي از گزارشات تند عليه يكي از سوژه ها كه بعدا" توسط همين گروه به قتل مي رسد وزير وقت اطلاعات  نوشته است: "مراقبباشيد اين سوژه ها بزرگ نشوند اين ها خيلي علاقه دارند با دستگيري به يك شخصيت مهم تبديل شوند".  5- در اين پرونده جمعا 23 نفر به عنوان متهم تحت تعقيب قرار گرفته اند كه درخصوص آنها قرارتامين قانوني صادر شده است تعدادي از اين افراد كساني هستندكه در اوايل  تحقيق به عنوان مظنون توسط مقامات رسيدگي كننده دستگير شده بودند كه پس از انجام تحقيقات مشخص گرديد در جريان  قتلها دخالتي نداشته اند يا نقش آنها در اين جريانات  كم رنگ بوده است كه پس از انجام تحقيقات لازم با قرارتامين متناسب قانوني آزاد شده اند، در ضمن متهمين و عوامل اصلي پرونده به جز يكي از متهمين كه مبادرت به  خودكشي نموده است در بازداشت بسر مي برند وتحقيقات از آنها همچنان ادامه دارد.  نكته مهمي كه درخصوص شخصيت متهمين اصلي اين پرونده و طراحان اين جنايات وجود دارد اين است كه مدتها طول كشيد تا با تحقيقات گسترده و كشف حقايق چهره واقعي آنها كه  متظاهر به گرايشات سياسي مختلف بودند براي مسئولين  پرونده روشن شود، چراكه صرف نظر از چگونگي ورود و گزينش  اين افراد و ارتقائشان در وزارت اطلاعات(كه از لحاظ مديريتي موضوعي قابل بحث و بررسي است)، آنها موفق شده  بودند خود را به عنوان عناصري موءمن و متعهد جابزنند و تصورات اوليه اين بود كه اينها با انگيزه دلسوزانه ولي  با يك تحليل غلط دست به اين اقدامات زده اند. بعد از گذشت شش ماه از تحقيقات معلوم شد كه نظام اسلامي  چه خسارت بزرگ و ضربه جبران ناپذيري را از ناحيه كساني  دريافت داشته است كه فكرمي كرده آنها دوست هستند ولي در واقع دشمن بوده اند و به كساني اعتماد شده كه اصلا"  قابل اعتماد نبوده اند.  6- متعاقب بازداشت آقاي سعيد امامي در مورخ 5/11/77 كه  نقش هدايتگري و برنامه ريزي اين توطئه را برعهده داشته  است و پيشرفت تحقيقات و روشن شدن بسياري از مسائل پرونده  و به دست آمدن برخي سرنخ ها درخصوص ارتباط وي بابيگانگان،  نامبرده كه دريافته بود مسئولين پرونده چهره واقعي او راشناخته اند و احساس مي كرد هيچگونه راه فراري از چنگ  عدالت اسلامي نداردبارها درصدد خودكشي برآمد و از زمان  اولين اقدام وي جهت خودكشي در تاريخ 13/2/78 تا زمان مرگش  شش بار دست به خودكشي زد كه توسط مامورين مراقبنجات  پيدا كرد و گزارش كليه موارد آن در پرونده مضبوط است و مسئولين نظام نيز در جريان اقدام به خودكشي هاي متعدد نامبرده قرارداشته و موضوع آخرين اقدام وي براي خودكشي  در تاريخ 26/3/78 نيز در همان روز به مسئولين از جمله شخص رئيس جمهوري محترم اطلاع داده شده است، نامبرده  كه به علت دست زدن به خودكشي در زندان مورد بازجويي كتبي  قرار گرفته است در پاسخ به اين سئوال كه هدف شما از اين  اقدامات چيست؟ عنوان داشته: "حذف خود يعني يك اقدام  آني و غيرمعقول كه تصميم گرفتم به طور ناگهاني انجام  دهم! ! ".  مشاراليه باتوجه به تجاربي كه در اين ارتباط داشته، جهت  انجام خودكشي از شيوه هاي بديعي استفاده نموده است كه از ذكر موارد آن به لحاظ بدآموزي اجتناب مي شود.  وي در بازجويي پيرامون يكي از دفعاتي كه اقدام به خودكشي  نموده بوددر پاسخ به اين سئوال كه اين روش را از كجا آموخته ايد اظهار داشته است: "اين روش را از يك جاسوس كه  در زمان بازداشت خود را كشته بود تقليد كرده ام ". با بررسي موضوع معلوم شد مطلب خودكشي منجر به فوت يكي از متهمين به جاسوسي با شيوه مشابه صحت دارد.  در عين حال به لحاظ اهميت پرونده و لزوم حفظ چنين متهم  حساسي و جلوگيري ازخودكشي وي تدابيري به شرح ذيل از سوي  مسئولين رسيدگي اتخاذ شده بود:  الف: گماردن مامور مراقب به طور 24ساعته جهت نظارت بر حركات و سكنات نامبرده در داخل و خارج سلول.  ب: نصب دوربين در داخل سلول متهم جهت كنترل وي از بيرون.  ج: قراردادن يكي ديگر از متهمين پرونده در كنار وي كه  يك بار نيز اين متهم موفق مي شود نامبرده را پس از اقدام  به خودكشي نجات دهد.  آخرين بار نيز در تاريخ 26/3/78، مامور مراقب زندان طبق  روال بازداشتگاه، متهم را جهت استحمام دلالت مي نمايد ليكن به لحاظ محذورات اخلاقي براي لحظاتي در انجام  مراقبت خود سهل انگاري كرده و چشم از متهم برمي دارد و متهم نيز باسوءاستفاده از اين موقعيت اقدام به خوردن  داروي نظافت مي نمايد كه بلافاصله مامور متوجه اقدام وي  شده و سريعا" متهم را منتقل و افسرنگهبان و مسئولين بازداشتگاه را مطلع مي نمايد و فورا" متهم جهت  مداوا به بهداري زندان و سپس به بيمارستان تخصصي اعزام  مي شود كه علي رغم تلاش بي وقفه و مراقبتهاي ويژه  پزشكان متخصص در طي 72 ساعت، به لحاظ شدت جراحات داخلي و تاثير سموم داروي مصرف شده، وي در تاريخ 29/3/78 فوت  مي نمايد و جسد مشاراليه توسط مسئولين بيمارستان جهت  انجام تشريفات قانوني تحويل پزشكي قانوني مي شود.  در اين رابطه با عنايت به اينكه مراجع قضائي طبق ماده 82 قانون آئين دادرسي كيفري مكلفند درخصوص علت مرگ از پزشكي  قانوني نظر بخواهند لذا ازپزشكي قانوني درخواست گرديد تا با كالبدشكافي و انجام تحقيقات آزمايشگاهي علت مرگ  مشاراليه را تعيين و اعلام نمايد.  پزشكي قانوني نيز پس از انجام بررسي هاي لازم صراحتا"  علت مرگ را اختلال تنفسي متعاقب خوردن داروي نظافت و مسموميت با سم آرسنيك موجود در آن اعلام كرد.  در عين حال باتوجه به شبهاتي كه پيرامون قضيه مطرح شد،  دادسراي نظامي تهران ضمن انجام پاره اي تحقيقات مجددا"  از پزشكي قانوني تقاضا كرد درخصوص ميزان آرسنيك داروهاي  نظافت موجود در بازار و ميزان اثربخشي آن در مرگ انسان  بررسيهاي دقيق علمي به عمل آورده و نتيجه را اعلام كند.  پزشكي قانوني نيز در پاسخ اعلام داشت: چهارنمونه مختلف  داروي نظافت موجود در بازار با دو روش آزمايشگاهي مورد بررسي قرار گرفت نتيجه آزمايش كيفي از نظر وجود ماده سمي  آرسنيك در هر چهار مورد مثبت و در آزمايش كمي، ميزان سم  به دست آمده نمي تواند به صورت حاد و فوري باعث مرگ  انسان شود ولي از آنجا كه سم آرسنيك در داروي نظافت  همراه با مواد آهكي و املاح محرك ديگري است كه همگي  خاصيت سوزندگي شديد مخاط مري، معده و دستگاه گوارش  هستندعوارض مذكور همراه با ايجاد اختلال در عملكرد ساير سيستمهاي بدن به ويژه دستگاه تنفسي، موجبات مرگ ناشي از خوردن داروي نظافت را فراهم مي سازد.  در اين گزارش با تاكيد بر گزارش اوليه معاينه جسد اعلام  شده است: باتوجه به آثار موجود در احشاي داخلي كه  به صورت وسيع و بارز در كالبد شكافي و آزمايش آسيبشناسي  رويت شده و نتيجه آزمايش سم شناسي آرسنيك نيز در بررسي  معده و احشاء مثبت قوي بوده است كه مجموع علايم مذكور و مشاهدات باليني مندرج در پرونده بيمارستاني ذيربط حاكي  از خوردن داروي نظافت مي باشد.  لذا با عنايت به مراتب فوق هيچگونه شبهه اي درخصوص  خودكشي سعيد امامي وجود نداشته و خصوصا" باتوجه به گزارش  پزشكي قانوني، پرونده باليني متهم، محتويات و گزارشات  موجود در پرونده بازداشتگاه متهم، انجام معاينه محل،  احضارو انجام تحقيقات از كليه مامورين و مسئولين ذيربط در بازداشتگاه و مجموع بررسي هاي به عمل آمده پيرامون  قضيه، خودكشي سعيد امامي به وسيله خوردن داروي نظافت  قطعي و مسلم است.  ضمنا" درخصوص سهل انگاري مامور مراقب و مسئولين  بازداشتگاه درمورد مراقبت ازسعيد امامي و اين كه داروي  نظافت در اختيار وي گذاشته اند، ضمن تنبيه  انضباطي متخلفين، موضوع در يكي از شعب دادسراي نظامي  تهران تحت بررسي قرار گرفته و اقدامات لازم جهت برخورد قانوني با متخلفين به عمل آمده است كه نتيجه آن متعاقبا"  به اطلاع خواهد رسيد.  7- در پايان ذكر چند نكته ضروري به نظر مي رسد:  الف: اين سازمان تلاش دارد تا حد امكان اطلاعات مربوط به  پرونده را در فرصتهاي مناسب به استحضار عموم برساند ليكن  طرح برخي جزئيات و ارائه بخشهايي از مطالب و اطلاعات  موجود در پرونده به دو دليل امكان پذير نيست اول  آنكه تحقيقات دادسرا تمام نشده است و طرح برخي مسائل به  ادامه تحقيقات لطمه واردمي آورد و دوم اينكه باتوجه به  ابعاد مختلف پرونده بخشي از اطلاعات آن به مسائل امنيني  و مصالح كشور ارتباط پيدا كرده است كه طرح آن موجب خدشه  به امنيت كشور خواهد شد لذا شرعا" و قانونا" مجاز به  افشاي آن نخواهيم بود و مسلما" توقع و انتظار مردم فهيم  ايران نيز افشاي اطلاعاتي كه دشمن بتواند از آن در جهت  ضربه زدن به امنيت ملي كشور بهره برداري كند نمي باشد.  ضمنا" در مورد مطالبي كه تاكنون اعلام شده است مستندات  قانوني وجود داردكه ان شاءالله در زمان متقضي  به اطلاع مردم بزرگوار ايران خواهد رسيد.  ب: در شرايطي كه به منظور ريشه يابي فتنه و توطئه دشمنان،  جامعه ما بيش از هر زماني نياز به آرامش دارد و رسيدگي  به اين نوع پرونده ها كه از پيچيدگي هاي خاصي برخوردار است ايجاب مي نمايد كه اعتماد عمومي نسبت به مراجع  قانوني و رسمي تقويت شود و به مشكلات موجود دستگاهها و مسئولين رسيدگي كننده توجه شود. متاسفانه برخي افراد غيرمسئول با تحليلها و اظهارنظرهاي غيرمستند، غيرمنطقي و خلاف واقع خود درخصوص اين پرونده و متهمين آن، ضمن ايجاد جنجال و ترديد و ابهام آفريني در جامعه اقدام به  زيرسئوال بردن تحقيقات انجام شده و مقامات مسئول رسيدگي  مي نمايند.  لازم است به اين افراد يادآوري شود كه مي بايست پاسخگوي  اظهارنظرها وموضع گيري هاي خود باشند و البته مرجع قضائي  نيز پاسخگوي اعمال و اقدامات خود در مقابل مراجع قانوني  خواهد بود و مسئولين رسيدگي كننده به اين پرونده با تسلط كاملي كه بر موضوع و بر كار خويش دارند مصمم هستند با توفيقات و عنايات الهي و با تكيه بر پشتيباني مسئولين  كشور و مردم بدون هيچگونه اثرپذيري از جوسازي ها و جنجال ها به وظيفه سنگين و الهي و ملي خود عمل كرده و پيگيري اين پرونده را با قاطعيت ادامه دهند تا آخرين نفر از اين فتنه گران و جنايتكاران را به دست عدالت بسپارند.  ج: اين پرونده ملي به دليل اهميت و حساسيتي كه دارد توجه  افكار عمومي داخل و خارج كشور را به خود جلب كرده و از موارد نادر در تاريخ قضائي ايران مي باشد كه به اين  اندازه مورد توجه قرار گرفته است و علاوه بر نظارت  مراجع قانوني، مسئولين عالي رتبه نظام، مردم و مطبوعات  نيز با حساسيت بالايي آن را دنبال مي كنند.  سازمان قضائي نيروهاي مسلح به عنوان مرجع رسيدگي كننده  به اين پرونده ملي از اين نظارت گسترده به خصوص نقش  مثبتي كه مطبوعات در پيگيري پرونده داشته اند استقبال  مي نمايد و موءكدا" اعلام مي دارد اين پرونده ملي و فراجناحي است و اصولا" عليه نظام و جناحهاي درون نظام  طراحي و به اجرا درآمده است و جناحي كردن آن در راستاي  اهداف طراحان اين توطئه شوم و برخلاف واقع و مصالح ملي  است و شايسته مي باشد همه افراد، گروههاي سياسي و مطبوعات كشور با ايجادفضاي لازم، مسئولين رسيدگي كننده  را كمك كنند تا ريشه هاي اين فتنه به ياري خداوند متعال  شناسايي و نابود شود و سايه ناامني در كشور كه ضرر آن  متوجه تمامي گروههاي سياسي و مردم است برطرف گردد. در خاتمه اعلام مي شود مطالب مهم و جديد ديگري نيز در تحقيقات به دست آمده است كه ان شاءالله در زمان مناسب كه  انتشار آن خللي به روند تحقيقات وارد نسازد به اطلاع عموم  خواهد رسيد.  در راهروهاي مجلس  * به دنبال درج مطلبي در يكي از روزنامه ها در مورد حساسيت فراوان برخي نمايندگان مجلس روي مطبوعات و عدم  توجه آنها در مورد خشونت ها و گروههاي فشار، ديروز شنيده  شد كه تعدادي از نمايندگان مجلس قصد دارند طرح هايي در اين زمينه به مجلس ارائه كنند. از جزئيات دقيق اين طرحها خبري در دست نيست.  * در مجلس شنيده شد كه آيت الله سيدمحمود هاشمي بيست و سوم و يا بيست و چهارم مردادماه جاري رسما" كار خود را در قوه قضائيه آغاز مي كند. گفته مي شود با تصدي وي به  رياست قوه قضائيه تغيير و تحولات زيادي در پست هاي مختلف  قضايي كشور ايجاد خواهد شد.  يكي از نمايندگان بازسازي چهره قوه قضائيه در افكار عمومي را يكي از دلايل اين تغيير و تحولات ذكر كرد و گفت:  به احتمال زياد رئيس آينده قوه قضائيه كمتر سخنراني  خواهد كرد.  خبرهاي كوتاه  * بيش از 160 تن از نمايندگان مجلس شوراي اسلامي با امضاي نامه اي درباره حوادث اخير، حفظ نظام مقدس جمهوري  اسلامي را بر همه جريان هاي سياسي خودي واجب دانستند وتاكيد كردند كه ترجيح منافع جناحي برآن از سوي هيچ فرد و جرياني قابل پذيرش نيست.  در اين متن كه در پايان جلسه علني ديروز مجلس خوانده شد،  آمده است: خداوند را شاكريم كه به پاس اسلامخواهي و وفاداري ملت ايران بار ديگر فتنه دشمنان خارجي و عوامل  داخلي آنها را با نصرت خود و اقتدار ولايت و رهبري،  فداكاري بسيج و سپاه اين نيروهاي مردمي و مخلص خدا خنثي  كرد و در كمين نشسته هاي فرصت طلبي را كه مي خواستند ازاختلاف و جنجالهاي بي اساس و تضعيف ارزشها و مباني اسلام براي ضربه زدن به اساس جمهوري اسلامي  استفاده كنند، مايوس ساخت.  * كمال خرازي وزير امور خارجه جمهوري اسلامي ايران  ديروزابراز اميدواري كرد كه دو نظامي دستگير شده تركيه  ظرف چند روز آينده وبه نشانه حسن نيت ايران آزاد شوند.  وي ديروز به ايرنا گفت: در جريان اجلاس اخير پيمان ثبات  در جنوب شرقي اروپا در سارايوو اسماعيل جم وزير امور خارجه تركيه با اعلام سهوي بودن نقض مرز از سوي دو نظامي  تركيه اطمينان داد كه كشورش نظر سويي در اين زمينه  نداشته است.  * اردوي سياسي تشكلهاي دانشجويي دانشگاههاي سراسر كشور طي روزهاي 30مرداد تا نهم شهريور در شهرستان اردبيل  برگزار مي شود.  مسئول دفتر نهاد نمايندگي ولي فقيه در دانشگاه علوم  پزشكي اردبيل گفت: در اين اردو 450 نفر از اعضاي تشكلهاي  دانشجويي دانشگاههاي كشور حضورخواهند داشت.  * نماينده كليميان در مجلس شوراي اسلامي با انتشار بيانيه اي تعرض گروهي از عوامل و عناصر صهيونيسم به  مسافران هواپيماي ايران اير در پاريس رامحكوم كرد.  در اين بيانيه آمده است: شك نيست حركت اخير نيز مانند ساير ترفندهاي بي ثمر آنان بمنظور ضربه  زدن به دستاوردهاي انقلاب شكوهمند اسلامي مردم ايران و نيز مقابله با جامعه كليميان ايران تدارك ديده شده است.  * مرتضي نبوي عضو فعال جناح راست مجلس، ديروز در نطق پيش  از دستور خود، برخي از مطبوعات را به زمينه چيني  تبليغاتي براي آشوبهاي اخير متهم كرد و از وزير فرهنگ و آموزش عالي و روءساي برخي دانشگاهها كه در اعتراض به حمله  به كوي دانشگاه استعفاء كردند، انتقاد كرد.  نبوي با ذكر نام از وزير كشور و معاون سياسي وي نيز انتقاد كرد و سعيد حجاريان را با اشاره به عبارت معروف  " فشار از پائين، مذاكره در بالا" به دخالت در آشوبها متهم كرد.  * شوراي منتخب متحصنين كوي دانشگاه تهران، ديروز با انتشار اطلاعيه شماره 6 خود از كليه افرادي كه اطلاعات،  عكس، فيلم و يا مدارك ديگري درباره حوادث كوي دانشگاه  دراختيار دارند، خواست اين مدارك را در اختيار دانشجويان  قرار دهند تا در جهت شناسايي عوامل اين حادثه، از آنها استفاده شود. 
