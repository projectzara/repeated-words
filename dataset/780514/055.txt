 گروه ورزشي: در اين روزگار كه احزاب و گروههاي گوناگون  براي كسب موقعيت هاي اجتماعي - سياسي، شعارهاي رنگين و دهان پركن سر مي دهند، بهبود و اصلاح مسائل مربوطبه  زنان كماكان در زمره برجسته ترين اين شعارهاست. ايجاد فرهنگ احترام به زنان، حفظ امنيت زنان، وضع قوانين  قضايي به سود زنان و... همه عناوين درشت اين شعارها هستند كه - اگر چه در آنها هم جاي حرف هست - اما به هر حال مايه اميد است.  آنچه كم و بيش از آن غافل شده ايم، سلامت جسماني زنان  است كه براي حفظ آن بايد سه عامل اساسي دوشادوش هم در نظر گرفته شود: تغذيه - بهداشت - ورزش.  قطعا" زني كه از طلوع خورشيد تا پاسي از شب به عنوان  ستون اصلي خانه، كارهاي فراوان و دشوار منزل و امور مربوط به كودكان را انجام مي دهد، نياز به تغذيه خوب،  بهداشت جسمي و رواني مناسب و بدني ورزيده دارد و اگر اين زن در كنار كار منزل، كار بيرون منزل را هم به عهده  داشته باشد، بي شك براي تحمل اين فشارها، نيازهاي  مضاعفي دارد.  تغذيه و بهداشت، دو عامل مهمي هستند كه جاي بحث درباره  آنها بسيار است و در مجال ديگري از آن سخن خواهيم گفت،  اما مشكل ورزش بانوان كه با كوتاه فكري و تعصب نابجاي  عده اي، تبديل به مبحثي جنجال برانگيز شده است، با كمي  وسعت نظر و برنامه ريزيهاي اصولي و صحيح قابل حل است،  قدر مسلم، تاسيس چند استخر و باشگاه بدنسازي در گوشه و كنار شهر آ ن هم با شهريه هاي نسبتا" گران هر چند كاري  خوب و شايسته است، اما كافي نيست. چرا كه اولا" - به  دليل بعد مسافت يا مسائل مالي امكان شركت همه بانوان در اين مراكز وجود ندارد. ثانيا"، فرهنگ خاص برخي  خانواده ها، حضور زن را در بيرون از خانه براي انجام  فعاليتهاي ورزشي ناپسند مي شمارد. از همه اينها گذشته  به نظر مي رسد ورزش در اين مراكز، بيشتر جنبه "درمان " براي بدنهاي تكيده و بيمار زنان ميانسال و مسن و حتي  جوان دارد. حال آنكه بايد با برنامه ريزيهاي اصولي و طولاني مدت، ورزش را مايه "پيشگيري "از بروز بيماريهاي  جسمي قرار داد و اين ميسر نمي شود، مگر اينكه تمرينات  صحيح ورزشي از همان دوران كودكي اعمال شود و تداوم يابد.  ساده ترين راه براي عملي شدن اين هدف، جدي گرفتن درس  ورزش، در مدارس دخترانه است.  وقتي ساعت ورزش در مدارس دخترانه، براي تدريس درسهاي  " مهمتر" گرفته مي شود، وقتي ساعت ورزش در مدارس دخترانه،  بدون هيچ نرمش و تحركي سپري مي شود، وقتي ساعت ورزش  براي تمرين سرود و نمايش و.. اختصاص داده مي شود و خلاصه وقتي ساعت ورزش در مدارس دخترانه مترادف با ساعت  " بيكاري "مي شود، بايد هم انتظار داشت كه دختران جوان  داراي بدنهايي خشك، عضلاني شل و فرم بدني نامناسب و ناسالم باشند و در عين جواني به انواع مشكلات استخواني -  عضلاني دچار شوند.  وقتي دختراني با اين وضعيت جسماني به دانشگاه راه  مي يابند، به دليل ضعف بدني و عدم پرورش كافي اندام، نه  تنها آموزشهاي مربيان تربيت بدني براي آنان سودمند نيست،  بلكه به دليل خستگي عضلاني كه نرمشها براي آنان در پي  دارد، به كلي از ورزش رويگردان مي شوند. به همين جهت  ساعات درس تربيت بدني يك و دو، عملا" تبديل به كلاس  آموزش ساده ترين حركات نرمشي مي شود و همان هم اغلب بي نتيجه است. طبيعي است دختري كه تجربه و تخصص هيچ  ورزشي را ندارد، صرف يك ساعت ورزش در هفته با وجود تلاشهاي بسيار مربيان باعث بهبودي عمده اي در وضع  جسماني او نخواهد شد. چند سال بعد وقتي اين دختران  عهده دار مسئوليت يك زندگي مي گردند، فشار كارهاي  روزانه، بدن پرورش نيافته آنان را خرد و عليل مي كند و به هنگام بارداري، كمبودهاي جسمي مادر، تاثيرات نامطلوب و عميقي به سلامت جنين خواهد گذاشت.  اگر مسئولان آموزش و پرورش كشور، به ياد داشته باشند كه  دختران امروز، مادران فردا هستند و جامعه در دامان مادر پرورش مي يابد، قطعا" در صرف هزينه جهت برنامه ريزي خوب و اساسي ورزش دختران بخل نخواهند ورزيد.  گذشته از آن در سطح دانشگاه هم براي دختران امكانات  كامل ورزشي وجود ندارد يعني حتي اگر دختري به ورزش  علاقه مند هم باشد در دانشگاه شرايط كافي براي ارضاي  اين علاقه وجود ندارد.  ناهيد افشار زنجاني 
