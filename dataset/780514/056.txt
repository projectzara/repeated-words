   افراد سالمند، بيمار و خانمهاي باردار بخوانند اگر سالمند، بيمار يا باردار هستيد، ورزش در آب را بهتر بشناسيد گروه ورزشي: گرماي تابستان در ضميرناخودآگاه هر موجودي  پيش از هر چيز نياز به آب را تداعي مي كند. كلمه اي  كوچك اما با معنايي بزرگ. در سالهاي اخير، مشكل كم آبي  گويي وسوسه كشيده شدن به سوي آب را بيشتر كرد و انساني  كه روي خشكي هاي اندك كره زمين در محاصره آبهاي فراوان  قرار گرفته بايد بيشترين سود را از همنشيني با اين نعمت  الهي ببرد.  آب در كيفيت زندگي انسانها نقشهاي فراوان و متفاوتي  دارد. جنبه استفاده هاي تفريحي و ورزشي از آب و تاثيرات  مثبت آن بر جسم و روح از ديرباز در زندگي انسانها مطرح  بوده است و آنچه كه در دهه هاي اخير بيشتر مورد مطالعه  و توجه قرار گرفته جنبه هاي درماني از طريق ورزش در آب است. آيا شما به دليل فشارهاي عضلاني و تعرق از ورزش در هواي آزاد يا سالن سرپوشيده پرهيز مي كنيد؟ آيا آب را دوست داريد ولي از فرو بردن سر و غوطه ور شدن در آب مي ترسيد؟ يا بيماري و اضافه وزن مانع تحرك شماست؟ ورزش هوازي در آب يك پاسخ براي چند نياز است. ورزش در آب شيوه در حال رواجي است كه مشكلات جسمي و روحي را كم رنگ مي كند هر چند منشا پيدايش اين روش مشخص نيست  ولي مي دانيم كه حتي در قرن چهارم ميلادي بقراط از مخلوط كردن آب سرد وگرم براي معالجه بعضي امراض استفاده  كرده است.  اكنون اين شيوه در ايران در حال رواج است. با خواندن  مطالبي كه در پي مي آيد مي توانيد با جنبه هاي علمي و درماني اين رشته ورزشي بيشتر آشنا شويد.  " شهره احقري "مسئول هيات ورزشهاي همگاني بانوان استان  تهران در اين گفتگو جوانب مختلف اين رشته را بررسي  مي كند.  * ورزش در آب يك رشته ورزشي است يا يك شيوه درماني؟ - در واقع يك رشته ورزشي است كه در صورت پيگيري مستمر و مشورت با پزشك متخصص تاثيرات درماني چشم گيري به ارمغان  مي آورد.  با كمك اين روش افرادي كه شنا بلد نيستند و از بيماريهاي مختلف رنج مي برند مي توانند بدون فرو بردن  سر در آب، نرمش هاي مختلف را به جاي هوا در آب انجام  دهند و ضمن تجربه لذت بخش حضور در آب بدون ترس از آسيبهاي جسماني فعاليت كنند.  * لطفا" بيشتر در اين باره توضيح بدهيد.  - اين ورزش تنها رشته اي است كه در آن وزن بدن و نيروي  جاذبه زمين باعث فشار روي اعصاب و عضلات نمي شود و يكي  از مهمترين فوايد آن اين است كه هيچ محدوديتي سني و جسمي ندارد و حتي افراد معلول، قطع نخاع و سالمندان و خانمهاي باردار به راحتي مي توانند از اين رشته استفاده  كنند. در صورتي كه در ورزشهاي روي خشكي به علت فشار وزن  بدن و كشش نيروي جاذبه زمين امكان آسيبديدگي بسيار زياد است و تعرق بدن نيز حالت ناخوشايندي دارد ولي در آب به علت خواص فيزيكي آن از جمله شناوري و فشار و مقاومت آب و خاصيت ضداصطكاك و ضدضربه آب چنين اشكالاتي  وجود ندارد همچنين وزن بدن در آب 90% كاهش پيدا مي كند كه اين سبك شدن تحرك را آسانتر مي كند.  * اين رشته در كاهش وزن و سايز هم تاثير دارد؟ - بلي چون يك ورزش هوازي است و در ورزشهاي هوازي وقتي  بدن به مرحله چربي سوزي مي رسد معمولا" سايز و وزن بدن  كم مي شود. ورزش سوئدي در آب با بالا بردن ضربان قلب و چربي سوزي ماهيانه بين 52 كيلوگرم كاهش وزن به دنبال  دارد.  * چه ضرورتي شما را به راه اندازي اين رشته تشويق كرد؟ - اغلب خانمهايي كه داراي بيماريهاي عضلاني و مفصلي  بودند براي بهبود وضعيتشان در كلاسهاي آمادگي جسماني كه  به غلط با نام بدنسازي معروف شده است، ثبت نام مي كردند ولي بعد از مدت كوتاهي به علت زياد شدن درد ديگر ادامه  نمي دهند و مجددا" گوشه نشين مي شوند وعلاوه بر دردهاي  عصبي و عضلاني گذشته دچار افسردگي و ساير بيماريها نظير چاقي مزمن نيز مي شوند. در ورزش هاي آبي با سبك شدن وزن  بدن هيچ فشار و دردي اين افراد را ناراحت نمي كند،  تقريبا" 99 درصد اين افراد بهبود مي يابند و يا كاملا"  درمان مي شوند.  * ارتباط و همكاري اين كميته با سازمانهاي دارويي -  درماني كشور در چه سطحي است؟ - ضرورت برپايي چنين كلاسهايي در مراكز درماني كاملا"  احساس مي شود و ما تقاضا داريم مسئولين درماني دارويي  كشور با سازمان تربيت بدني همكاري كنند و ما را به  عنوان افرادي كه مي توانند زير نظر فيزيوتراپها و ارتوپدها كمك حال قسمت درماني باشند، همراهي كنند.  بخصوص سازمانهايي نظير بنياد مستضعفان و جانبازان و آسايشگاهها بايد ساعاتي را به درمان توسط آب اختصاص  دهند.  * با توجه به تحقيقي كه اخيرا" در استان تهران بر روي  اثرات اين رشته انجام گرفته، مي توانيد آمار مشخصي از افراد بهبود يافته ارائه بدهيد.  - يكي از مهمترين خواص ورزش در آب بهبود و حتي درمان  كامل بيماري هاي عصبي، عضلاني، استخواني و مفصلي  مي باشد. اين بيماريها بيشتر در اثر بالا رفتن سن -  بالاي 30 سال - و در خانمها به علت زايمان و سوء تغذيه  مي باشد. در تحقيق جامعي كه با همكاري 5 تن از پزشكان و اساتيد ورزشي و اداره ورزش استان تهران انجام شد آمارهاي جالبي از بهبودي بيماران به دست آمد. به طور مثال در موارد اضطراب و افسردگي حدود 95 درصد بهبودي  حاصل شده بود. البته بخش عمده اي از بيماريهاي جسماني  به نظارت پزشك معالج بستگي دارد.  * چند مربي در اين رشته كارت گرفته و عمدتا" چه  تحصيلاتي دارند؟ - دراسفند ماه سال گذشته اولين كلاس رسمي در زمينه  مربيگري آب درماني با حضور 55 نفر برگزار شد. اغلب شركت كنندگان تحصيلات تربيت بدني داشتند و عده اي نيز در رشته هاي مختلف پيراپزشكي تحصيل كرده بودند و درحال  حاضر در استخرهاي مختلف در سراسر كشور پراكنده شده اند.  * بيشتر كلاسهاي ورزش در آب به بانوان اختصاص دارد، علت  چيست؟ - متاسفانه فدراسيونهاي شنا و همگاني و آمادگي جسماني  آقايان با وجوداينكه سالهاست از وجود كلاسهاي ورزش در آب خانمها اطلاع دارند و فوايد جسماني و رواني آن براي  همه محرز است هيچگونه همكاري و مساعدتي براي به راه  اندازي اين رشته بسيار مفيد جهت برادران دردمند انجام  نداده اند.  * حتي در استخرهاي خصوصي؟ - تا جاييكه من اطلاع دارم حتي استخرهاي خصوصي هم چنين  كلاسهايي ندارند.  * آيا كتاب يا بروشوري براي آشنايي بيشتر با اين رشته  دركشور وجود دارد؟ - بلي اولين كتاب را دراين زمينه بنده با همكاري فريده  بهزادي فر ترجمه كرده ام كه شامل مطالب كاملا" تازه  درباره نحوه تمرينات وايمني و روانشناسي در اين رشته  است.  الميرا پيام شاد 
