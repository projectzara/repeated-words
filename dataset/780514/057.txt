 تيم ملي و اما و اگرهاي پنهان     تيم ملي فوتبال ايران بار ديگر تشكيل شد تا در يك ديدار دوستانه مهم وضعيت خود را ارزيابي كند. فهرست كنوني تيم  ملي كاستيهاي بيشماري دارد. شايسته هايي همچون پيرواني،  عليرضا پورمند، علي نوري، رضا شاهرودي، سهراب بختياري زاده و.. در بين دعوت شده ها نيستند اما بازيكناني كه بارها امتحان خود را پس داده اند به تيم  ملي راه يافتند به راستي مشكل از كجاست؟ گروه ورزشي: سلامت ورزش و انجام رقابتهاي ورزشي به نوعي  مي تواند سلامت نسل حاضر و يك جامعه سالم باشد.  بدون ترديد حتي خنثي ترين تماشاگران و ورزشدوستان هم  نمي توانند نسبت به اعمال و رفتاري كه از سوي يك مدير،  مربي و يا ورزشكار صورت مي پذيرد بي تفاوت بمانند.  شفقت، مروت، معرفت، نوع دوستي، رقابت شرافتمندانه و بدون  زد و بندهاي پنهاني و مسائلي از اين قبيل دستمايه مديران،  مربيان و ورزشكاران است كه اگر از آنها دور شوند هرگز نمي توانند در جاده سلامت گام نهند و بالطبع تسري همان  شخصيتهاي ناميمون در ميدان مسابقه هم به نمايش در مي آيد و حتي آثار غيراخلاقي آن به خارج از ميدان نيز كشيده  مي شود. مردم تحريك مي شوند در ميادين ورزشي واكنش نشان  مي دهند و خلاصه آنكه هيچ حركتي در مرز قانون و رقابت  سالم جاي نمي گيرد.  و حال اسامي نفرات دعوت شده به تيم ملي كه در حول و حوش  آن حرف و سخن بسيار است كه بايد نسبت به آن حساس شد.  در شرافت كاري كادر مربيان تيم ملي ذره اي ترديد نيست و همچنين معتقديم كه مربيگري يك سليقه است و هيچ مربي  اعتبار خود را در گرو مسائل شخصي و رابطه اي نمي خواهد از دست بدهد.  ولي متاسفانه سالهاست كه در تيم ملي در رده هاي سني  مختلف مسائلي رخ مي دهد و هر دوره هم در حال تكرار است.  دوست نداريم بيش از اين درباره اين مسائل تلخ صحبت كنيم  و اميدواريم در انتخاب اين نفرات نه مصالح باشگاهي در نظر گرفته شده باشد و نه توصيه دوستان و يا دلالان جواني  كه پاداش سفرهاي پنهاني به شيراز و رشت و اصفهان و غيره  را مي گيرند تا قيمت بازيكنان شان با اين دعوتها بالا رود.  البته باز هم عنوان مي كنيم كه كادر كنوني مربيان تيم  ملي قطعا" دچار اين مسائل نمي شوند و اين نوشته ها از سر دلسوزي تنها هشداري است تا با واقعيتها بيشتر آشنا شوند.  اما از بعد فني نيز ايرادهايي به اين فهرست وارد است كه  آنها را واضح و پررنگ مي نويسم.  در ابتدا نوشتيم كه مربيگري سليقه است و به عنوان مثال  يك مربي در دفاع آخر به يك بازيكن خاص اعتقاد دارد و من  نويسنده و يا مربي ديگري شخص ديگري را مدنظر داريم.  اما در اينجا اين سئوال مطرح است چطور يك دفاع آخر براي  پنجمين بار است كه به تيم ملي دعوت شده و هر بار پس از مدت كوتاهي خط مي خورد و باز هم در اين فهرست ديده  مي شود اما پورحيدري سرمربي تيم ملي هنوز براي يك بار هم  افشين پيرواني و يا عليرضا پورمند را براي اين پست دعوت  نكرده تا حداقل در تمرينات تيم ملي آنها را ارزيابي كند.  در جناح چپ باز هم ارزشهاي محمدرضا مهرانپور و رضا شاهرودي ناديده گرفته شده اما بازيكني كه در تيم استقلال  (كه مديريت فني آن به عهده خود پورحيدري است)ديگر به  عنوان بازيكن جناح چپ مورد قبول نيست و از او استفاده  نمي شود، به تيم ملي دعوت شده است.  در اين فهرست 27 نفره نام هيچ بازيكن جناح راست(هافبك و مدافع)ديده نمي شود و آيا قرار است در اين تيم ملي  بازيكنان در پستهاي غيرتخصصي استفاده شوند.  و مي رسيم به دعوت از نفرات تيم ملي اميد، به اين تيم كه  قرار است به مصاف تيم ملي ژاپن برود.  در دعوت جواد نكونام و رسول خطيبي هيچ خرده اي نمي توان  گرفت. اما چرا بايد دروازه بان اول تيم ملي اميد به نام  كاظم فرحاني در اين فهرست نباشد اما دروازه بان سوم تيم  اميد در جمع دروازه بانهاي تيم ملي حضور داشته باشد.  ملاك دعوت از باهنر چيست و سئوال آخر، ابراهيم ميرمحمدي  را مثل دفعات پرشمار قبلي قرار است پس از چند روز از فهرست تيم ملي حذف شود.  بازيكني مانند مير محمدي را چند بار بايد تست كرد؟ و چند بار بايد تواناييهاي پيرواني و پورمند را نديد؟ 
