 به مناسبت سالگرد نهضت مشروطيت  در آموزه هاي تاريخي آمده است، آن كه از تجربه هاي گذشته  خويش درس عبرت بايسته نگيرد، لاجرم مجبور به تكرار آن  خواهد بود و تكرار تجربه هاي عبث و بيهوده، براي هر قومي  چيزي جز عقبماندگي و از كف دادن فرصتها به ارمغان  نخواهد آورد و دريغ و درد بر مردماني كه به چنين سرنوشتي  گرفتار آيند. نخستين پرسش اساسي كه به ذهن مي آيد آن است  كه چرا قوم و ملتي اعم از نخبگان و فرهيختگان و مردم و نيز بدنه حاكميت و آويختگان به قلابهاي قدرت به سمت و جهتي حركت مي كنند كه مجبور به تكرار تاريخ گردند و چه  گره هايي در روند تمدني يك قوم وجود دارد كه آنها را از دريافت صحيح تجربه هاي تاريخي و تعالي مادي و معنوي عاجز نموده و به جاده هاي پرسنگلاخ و ناهموار رهنمونشان  مي نمايد.  پاسخ به چنين پرسشي را بايد نخست در چگونگي خوانش يك قوم  از گذشته خويش جستجو و اين پرسش را به آن اضافه كرد كه  تصويري كه از گذشته و تاريخ يك قوم به نسل حاضر ارائه  مي شود تا چه ميزان به حقيقت ماجرايي كه روي داده است  نزديك است؟ يا اگر تحريفي در حقيقت آنچه كه در تاريخ رخ  داده، صورت بگيرد، مي توان به عدم تكرار آنچه كه گذشت  دلخوش باقي ماند و آيا قرائتهاي رسمي و از بالا، از گذشته و شخصيتها و رخدادهاي موءثر يك قوم، مي تواند تمام  آنچه را كه مردم خواهان آنند به آنها بنماياند و بر تربيت و مدنيت آنها بيفزايد و راه كمال خواهي را به آنها بنماياند.  براي مردم ما كه اين روزها نود و سومين سال نهضت مشروطه  را پشت سر مي گذارند، تجربه قانون خواهي و بپاداشتن  كارها و رفتارهاي حاكمان و شهروندان بر معيار و سياق  قانون، تجربه اي تلخ و جانگداز بوده است. چه سرها و تن ها كه به بالاي دار نرفت و چه حريمها و حرمتها كه  دريده و چه حقها كه پايمال نشد، از آن بابت كه همه آنان  خواستار اجراي يك كلمه بودند: "قانون "اما حاكمان  عليرغم وعده هاي اوليه، در نهايت برنتابيدند كه اندكي از قله غرور به زير آمده و آنچه را كه حق طبيعي هر آدمي است  به خود وي برگردانند و قانون را آنچنانكه اسلافشان در مشروطه نوشتند و بر آن مهر تائيد زدند به اجرا بنهند.  " قانون "كه شفافيت در عرصه نظر و عمل، هر دو را مي طلبد،  درطي اين سالهاي طولاني پس از مشروطه سرگذشتي پيچيده و غامض پيدا كرد. ملتهاي ديگر كه تجربه مشروطيت همزمان با ما را داشتند، به دليل سعه صدر و شكيبايي و نيز درك و دريافت صحيح حاكمانشان از قدرت و حيطه هاي فسادانگيز آن  و نيز اعتقاد راسخشان به ارائه روايتي صحيح و نزديك به  حقيقت از تاريخ گذشته براي شهروندان، پله هاي توسعه و مدنيت را طي كردند، اما در كشور ما به شهادت آنچه كه در طي اين سالها گذشت، آنكه و آنچه كه حرمت نديد و قدر نيافت" قانون "بود و بس و هنوز كه هنوز است آن چه كه  گذشتگان ما با خون دل خوردنها و شهادت طلبي ها بر آن پاي  فشردند، به دست گروهي تحريف گر حقيقت و تقديس گر خشونت،  قرباني و سربريده مي شود.  به گواهي تاريخ در طي اين سالها بيش از آنكه شهروندان  مقصر باشند، حاكمان تقصيركار بوده اند، كه همه گاه  خواسته اند، ضمن پايمال نمودن حقوق طبيعي شهروندان  روايتي ديگرگونه از تاريخ ارائه كنند، بر شخصيتهاي مثبت  تاريخي گردي از غبار و ابهام و تهمت و افترا بپراكنند،  تا شايد چند صباحي بتوانند، بر اريكه دنيوي تكيه زنند.  اما معلم تاريخ درس خود را خوب آموخته است و قومي را كه  نتواند از تجربه هاي گذشته پند بگيرد، به آزموني دوباره  مي خواند، آزموني كه هر بار از گذشته اش دردناكتر و تاسف انگيزتر است.  هركه نامخت از گذشت روزگار نيز ناموزد ز هيچ آموزگار 
