 گفت وگو با محمد متوسلاني نويسنده و كارگردان سينما    * از بچگي به ما گفته اند كه بلند نخنديد، بد است ! جلوي  بزرگتر نخنديد، زشت است ! ! خنده نشانه سبكي و كاستي در ادب شناخته مي شد. در نتيجه آنها كه كمتر مي خنديدند موءدب شناخته مي شدند اما پيش از اين كه به موضوع اصلي بپردازيم، ميل دارم كه  علي رغم آنكه بسياري از خوانندگان اين روزنامه شما را مي شناسند، قدري از خودتان بگوييد كه بيشتر از شما بدانيم.  متوسلاني: در معرفي خودم مي توانم بگويم كه اسمم كه محمد است. شهرتم متوسلاني. متولد تهران هستم و در تهران هم  تحصيل كرده ام. بعد از گرفتن ليسانس در رشته زبان و ادبيات انگليسي، يك دوره اي هم در امريكا در رشته سينما درس خواندم كه البته تمام نشد.  از سال 36 در رشته بازيگري كار هنري خود را شروع كردم.  بعد فيلمنامه نويسي و كارگرداني و گهگاهي هم تهيه كنندگي  داشته ام. چند تا از فيلم هايم را نيز خودم مونتاژ كردم.  كار روزنامه نويسي را تا سردبيري يك مجله در دوران جواني  انجام داده ام و اسم مجله سايه بان بود. بعد از انقلاب مدتي كار انتشارات داشتم اوايل مربوط به كودكان بود كه  كتاب و نوار منتشر مي كرديم، بعدا" فقط كتاب منتشر كرديم.  اسم انتشارات ما انتشارات تصوير بود، اما بعدها ما كتابهاي عام را منتشر كرديم و به عرصه تصوير بسنده  نكرديم ما به زمينه هاي ادبيات و روانشناسي هم پرداختيم.  همچنانكه در زمينه سينما كتاب منتشر كرديم. از اوان  جواني كارمند آموزش و پرورش بوديم و به كار تدريس اشتغال  داشتيم. الان هم بازنشسته وزارت آموزش و پرورش هستم. به  هر حال مجموع فعاليت هاي چند ساله عمرمان اين بوده كه  فكر كنم براي معرفي كافي باشد.  * البته به نظر من معرفي خلاصه و دقيقي است، چنانكه از شما انتظار مي رود. اولين سوءال من در زمينه شادي و با نظري به زمينه اصلي كار شما اين است كه تاريخچه طنز و نمايش هاي شاد آيا با تاريخچه نمايش هاي تراژيك و غم انگيز همزمان است؟ ما از دوران باستان با آثار تراژيكي از تراژدي نويسان بزرگ يونان مثل سوفوكل آشنا هستيم آيا از همان دوران نمايش هاي كمدي نيز شروع شدند؟ به نظر مي رسد كه نمايش هاي تراژيك بيش از نمايش هاي  حساس كمدي در جهان هنر باقي مي مانند، نظر شما چيست؟ متوسلاني: تصور مي كنم كه از همان زمان كه در يونان كار تراژدي شروع شد، كار كمدي هم شروع شد. اگر سوفوكل،  يورپييد و آريستو فان را در نظر بگيريم، سوفوكل تراژدي  مي نوشته است يورپييد تراژدي و كمدي و آرسيتو فان فقط كمدي. بنابر اين در آغاز بهار نمايش تراژدي و كمدي همپاي  يكديگر بوده اند و شايد تعداد آثار كمدي هميشه بيشتر از تراژدي بوده است. بعضي از اين نمايشنامه هاي باستاني  باقي مانده اند و بعضي از بين رفته اند. بويژه بيشتر نمايشنامه هاي كمدي از بين رفته اند. شايد اين بدان دليل  بوده كه مثل تراژدي آن را جدي نگرفته اند.  اصولا" شادي يكي از نيازهاي بشر است. و اگر حتي مداركي  هم نداشته باشيم، مي توانيم تصور كنيم كه بشر براي شاد شدن كوشش خود را كرده است.  زمان هايي بوده كه فرصت براي شادماني كمتر بوده است،  عوامل مختلفي مي تواند سببساز اين واقعه باشد. يكي از اين عوامل سنت هاست ديگري نوع تربيت و گرفتاري هاي  اجتماعي است. گذشته از اين ها سياست هايي كه توسط مسئولين مملكت اعمال مي شود نيز دراين راستا تاثير بد يا خوب مستقيمي دارد به عنوان مثال اشاره مي كنم به تصميمي  كه مجلس محترم در سال گذشته گرفت و روز تولد حضرت رضا عليه السلام را از تعطيلي خارج كرد و روز وفات آن حضرت  را به تقويم تعطيلات اضافه كرد. اين نشان مي دهد كه  قانونگذاران اولويت را به مرگ مي دهند، نه به زندگي ! در حالي كه تصور من اين است كه تولد بزرگان بيش از مرگ آنان  مهم است. چون مرگ يك واقعه حتمي است براي هر كس كه به  دنيا مي آيد. اما تولد امري قطعي نيست ! در تولد بزرگي و انديشه هاي هر فرد را بهتر از مرگ مي توان تبيين كرد. به  نظر من مسئله اصلي اين است كه بهاء اصلي را بايد به  زندگي بدهيم.  اگر بخواهيم به گذشته نظري بيندازيم، بايد به منابع باز گرديم كه تا آنجا كه من مي دانم در اين زمينه منابع در دسترس كه ريشه ها را پي گيري و تبيين كرده باشد، زياد نيستند. فقط مي دانيم كه طنز از آن جا مايه گرفته است كه  دردهايي در جامعه بوده كه راهي جزطنزپردازي براي بازگويي  آن دردها نبوده است. آنچه كه از گذشته تا به امروز مانده  همين حاجي فيروز و سياه بازي اوست. ميرهاي نوروزي كه به  مناسبت ها مردم را شاد مي كرده اند و ضمنا" مسائل روز زندگي خودشان را نيز طرح مي كرده اند، چون در قالب طنز مسئله از سوي زمامداران چندان جدي تلقي نمي شده است و راه بيان معضلات اجتماعي كمتر دشوار بوده است.  حقيقت آن است كه براي "اثبات نياز به شادماني "كه يك اصل  بديهي است چندان به تحقيقات مفصلي نياز نيست. يك فرد شاد همچنانكه ما از روانشناسي مي آموزيم از حيث نيروي كار بيشتر از ديگران بازدهي و كارايي دارد لذاست كه امروز در همه جهان تمهيداتي انديشيده شده است كه محيط كار شاد باشد، افراد شاد باشند. آنها كه بيشتر شادند، طبيعي است  كه بيش از آنها كه غمگين و منزوي هستند كار مي كنند. عكس  شادي، غم است كه با بي ميلي به زندگي و گوشه نشيني و كار نكردن همراه است و حال آنكه شادي ميل به زندگي را پديد مي آورد.  عدم توجه به شادي دليل كمرنگي شادي در جامعه امروز ماست.  دقت كنيد كه از بچگي به ما گفته اند كه بلند نخنديد، بد است! جلوي بزرگتر نخنديد، زشت است ! ! خنده نشانه سبكي و كاستي در ادب شناخته مي شد. در نتيجه آنها كه كمتر مي خنديدند موءدب شناخته مي شدند.  اين طرز تلقي با ما و جامعه ما بزرگ شده است به ما گفته اند آنها كه مي خندند آدم هاي سبكي هستند!  شما براي شاد كردن مردم بايد در گفتارتان آزادي داشته  باشيد. وقتي كه شما مي ترسيد و شما را از بچگي  ترسانده اند كه مبادا چيزي بگوييد كه به كسي بر بخورد،  مبادا چيزي بگوييد كه شما را آدم سبكي بدانند، پس شما به  طور طبيعي از اين دسته گفتار پرهيز مي كنيد.  اين كه مي گويم تا حالا، منظورم اين نيست كه دقيقا" تا امروز وضع چنين بوده است. شايد چنين باشد كه دو سه سال  گذشته از طريق رسانه هاي جمعي كوشش هايي مي شود كه  برنامه هاي شادي براي مردم بسازند. چون آنها در آغاز راه  بوده اند. بايد اشكالات و نقص هاي عمده آنها را نيز به  ديده اغماض نگاه كنيم. اما اگر به اين زمينه به طور جدي  پرداخته نشود، اين برنامه ها فقط نقش مسكن موقتي را خواهند داشت براي شادي بايد از ريشه آغاز كنيم. شادي  بايد عميقا" در وجود احساس شود. يك برنامه مفرح مي تواند لحظه اي ما را شاد كند، اما اگر اصل شادي كه از احساس  رضايت پديد مي آيد، نباشد، شادي موقتي خواهد بود.  توجه به شادي بايد به معني ايجاد احساس رضايت در عامه  مردم باشد. اگر ما احساس رضايت داشته باشيم، به راحتي  شاد مي شويم و به سختي شادي خود را در گذر زمان از دست  مي دهيم.  البته در" راه كارهاي ايجاد شادي گسترده "بحث بسيار است  و شايد هم به اين سادگي ها چنين آرماني عملي نباشد، زيرا كه به مسائل زيادي مربوط مي شود كه حل آن مسائل به  تنهايي يا به سادگي ممكن نخواهد بود.  * كشور ما با توجه به شرايط تاريخي و فرهنگي، كاستي در شادماني دارد البته بين شهر و روستا بايد تفكيكي كرد،  به نظر من عمدتا" شهروندان دچار نقصان يا فقدان شادماني  هستند. اما هميشه يك سوءال در ذهن من هست كه اگر مردم  جاهاي ديگر دنيا مثل ما نيستند، پس چرا اين نمايش هاي  تراژيك عمرشان بيشترند؟ اقبال عموم مردم دنيا به اين  نمايشنامه ها يا سناريوها چرا بيشتر است؟ البته آثاري  مثل آثار چاپلين كه جاودانه اند نيز در زمينه طنز وجود دارند، اما در واقع آنها هم طنز تلخ و تراژدي گونه اند.  در مجموع به نظر مي رسد كه آثاري كه پايان كاملا" تلخ يا تا حدودي تلخ دارند نزد مردم بيشتر پذيرفته مي شوند. آيا چنين نيست كه گرايش به موضوعات غم انگيز، جهاني است؟ متوسلاني: تصور من چنين نيست كه مردم بيشتر به چيزهاي  غم انگيز گرايش داشته باشند، مگر جوامعي كه اصولا" غم در روحشان تخمير شده باشد و زندگيشان بيشتر توام با غم باشد.  شما ببينيد كه مراسم عزاداري در جوامعي كه گرفتاري  بيشتري دارند، رواج بيشتري دارد و مفصل تر برگزار مي شود.  جوامعي كه شاد هستند، كمتر گرايش به عزاداري دارند.  اين كه چرا آثار تراژيك ماندگارترند، به اين دليل است كه  جدي تر گرفته شده اند، مردم اينها را واجد ارزش هاي  والاتري نسبت به موضوعات طنز آلود يافته اند.  اما در مجموع وقتي به جهان نظر بيندازيم، قضاوت دقيق تري  مي توان داشت. اما من كه در تمام كشورهاي جهان نبوده ام،  فقط مي توانم بگويم در كشورهاي مرفه تر كه من ديده ام  عامه مردم آمادگي و ظرفيت شادي را بسيار بيش از غمگيني  دارند. زندگي آنها شاد است بيشتر لبخند به گوشه لب دارند حتي وقتي دارند حركت مي كنند; درست برعكس اين جا كه وقتي  مردم راه مي روند، بيشتر عبوس و گرفته اند، به دليل همان  مشكلات و مسائل و كل آن شاخصه هاي تربيتي و فرهنگي. در برنامه هاي تلويزيوني آنها كه دقت كنيد، مي بينيد كه  بيشتر توجه روي برنامه هاي شاد و كمدي است تا برنامه هاي  غم انگيز. بعد از برنامه هاي شاد، مردم به برنامه هاي  هيجان آور علاقه مندند. آنها به مسابقات گوناگون مي روند كه هيجانات آنها را دوست دارند.  اصلا" تعداد علاقه مندان برنامه هاي تراژيك با تعداد علاقه مندان برنامه هاي شاد يا هيجان انگيز قابل مقايسه  نيست. شما يك لطيفه خيلي ساده اي را وقتي براي آنها تعريف مي كنيد آنها به راحتي مي خندند اما در ايران به  سختي مي توانيد مردم را بخندانيد. بسيار چيزهايي كه مردم  جوامع شاد به آنها مي خندند، در اين جا با بي تفاوتي رو به رو مي شوند. مردم مي گويند اينها بي مزه اند و اصلا"  خنده دار نيستند! به اين دليل كه آمادگي براي خنديدن  وجود ندارد. اولين برخورد با يك موضوع طنز شكل انتقادي  آن است سعي مي كنند كه يك جور ايرادي بگيرند. ولي در آن  جا برعكس مردم منتظرند كه يك كسي آنها را بخنداند و آنها از ته دل بخندند! در صحبت هاي دوستانه خودشان شادي ها را با هم قسمت مي كنند. حتي گاه در يك سمينار بزرگ و جدي  نيز موضوع خنده آوري طرح مي شود. كسي ابايي ندارد كه  موضوع خنده داري طرح شود كه همه بخندند.  اصولا" عادت دارند كه در فاصله هاي كوتاهي چيزهايي  خوشايند بگويند كه خنده بر لب بياورد. به دليل همان  كلياتي كه خدمتتان عرض كردم همانطور كه غم با زندگي ما عجين است، شادي با زندگي آنها عجين است.  حالا ما بايد راه كارهاي لازم را پيدا كنيم كه جامعه  خودمان را به آن سمت سوق بدهيم. البته ساده نيست، اما اگر به آن درست فكر كنيم بالاخره روزي مي رسد كه ما نيز شادي را عجين با زندگي خودمان مي بينيم.  در ايران گرايش به عزاداري و مرثيه سرايي زياد است و اين  گرايش از آن جهت است كه يك فرد غمگين مرتبا" ميل دارد كه  جايي برود كه تلنگري بخورد، اشكي بريزد و اندكي سبك بشود.  در صورتي كه آن طرف خود نياز دارد كه كسي يك تلنگر به او بزند كه شاد بشود اين ها دو نقطه مقابل يكديگرند.  * بعضي معتقدند در طبيعت اصل كمترين كنش ديده مي شود كه  انسان ها هم اساس اين اصل را قبول دارند. مثلا" وقتي  قرار است از يك كوه بگذريم و به كوه ديگري برويم، يك راه  عبور از قله است كه بيشترين كنش را لازم دارد، يك راه هم  عبور از گردنه است كه كمترين كنش را لازم دارد. انسان ها در تمام قرون و اعصار راه گردنه را به دليل ترجيح كمترين  كنش برگزيده اند، لذا مي توان اين اصل را به گرايش  رفتاري انسان نيز گسترش داد. مسئله پيدا كردن مصداق  كمترين كنش در شادي يا افسردگي است.  ظاهر امر اين است كه ما در افسردگي كمترين كنش را داريم،  به اين معني كه اگر برنامه ريزي نكنيم گرايش به افسردگي  تمايل اول است و اين متعلق به انسان است در تمام كره  زمين. شادي تنها در اثر برنامه ريزي در وجود انسان ها ريشه مي گيرد. به سخن ديگر شايد بتوان گفت كه غم اولي  است و شادي در اثر برنامه ريزي، فرهنگ و تربيت ثانوي است.  نظر شما در اين باره چيست؟ متوسلاني: من به عكس چنين عقيده اي اعتقاد دارم. بشر موجود پويايي است. موجودي نيست كه بخواهد ساكن باشد. اگر شما آن پويايي را از او بگيريد به طرف غم مي رود. انساني  كه هدف دارد، آرزو و اميد دارد; اگر آينده اش را روشن  ببيند، شاد و پرانرژي به طرف آرمانهايش مي رود. اما اگر آينده را تاريك ببيند، كم كم زده مي شود و ساكن مي گردد.  وقتي حركت مي كند، اما مي بيند به جايي نمي رسد; يا مي بيند كه سدهاي مختلفي در برابرش هست، نااميد مي شود و به طرف غم مي رود.  شما مي بينيد كه آدم هاي موفق در هر رشته علمي يا فني يا حرفه اي هميشه شاد هستند. به دليل اين كه شادي آنها دروني است. اميد انسان را شاد مي كند و توفيق بر شادي  مي افزايد و آن را دائمي مي كند. وقتي اميد هست و توفيق  پديد مي آيد آينده نيز روشن مي شود، شادي افزون مي شود و هرچه پيش تر مي رويد توفيق بيشتري مي يابيد، شادي دروني  شما نيز بيشتر مي شود وقتي كه به سر منزل مقصود مي رسيد ديگر شادي غيرقابل توصيفي داريد كه هيچكس نمي تواند آن  را از شما بگيرد. زيرا شما در درون خود شاد هستيد.  فرض بفرماييد كه قصه نويس بشويد، اولين چاپ قصه شما شادي  زايدالوصفي را در شما پديد مي آورد.  ترقي شادي پديد مي آورد و راه هموار شادي را دائمي  مي كند. موانع غم مي آورند وقتي آدم نمي تواند حركت كند طبيعتا" شاد نمي شود اما غصه وقتي زياد مي شود كه آدم  ببيند توانايي حركت دارد، اما موانع چندان زيادند كه  اجازه حركت را نمي دهند. اين زمان غير از اين كه غمگين  هستيم، عصباني نيز مي شويم، كه اين عصبيت بيشتر ما را آزار مي دهد و ديگر هيچ كس نمي تواند ما را شاد نمايد.  * با اين كه شما در بخشي از صحبت هايتان توضيح داديد براي تصريح بيشتر مي خواهم بپرسم كه به نظر شما نقش شادي  در زندگي محوري است يا حاشيه اي؟ و بنابراين سينما چه  وظيفه اي دارد؟ متوسلاني: به نظر من همانطور كه عرض كردم، شادي محوري  است. اين شادي هاي لحظه اي و آني مي تواند، حاشيه اي  باشد، اما شادي عميق محوري است. به علت كارايي و بهره وري بهتر آدم شاد است. يك آدم شاد واقعي  خلاقيت هايي دارد كه يك فرد غمزده حتي به آن سمت گرايش  هم ندارد.  اگر عكس شادي را غمگيني بگيريم، مي بينيم كه اين معضل  بزرگ افسردگي چه قدر مشكل توليد مي كند. يك كارگر افسرده  درست كار نمي كند، يك نويسنده افسرده و هنرمند افسرده  نمي تواند بنويسد يا اثر هنري ارائه كند. لذا علامت هاي  افسردگي عدم تمايل به كار و ايجاد ارتباط است. در نتيجه  واقعا" شادي يك نقش محوري در زندگي دارد.  * يك نگرش قديمي به سينما وجود دارد كه در واقع آن را يك  مقوله تفريحي مي ديدند و الان سينماي ما يك سينماي  تفريحي نيست يا اگر مواردي هست كم است. اين شايد بدان  علت است كه آن سينماي قديمي يك مقوله ممنوع بوده است و الان تفريح كه به خودي خود نمي تواند ممنوع باشد، مشمول  آن طرز تفكر شده است. يعني كساني كه قبلا" به سينماي  تفريحي مي رفتند مستحق مجازات و ملامت شناخته مي شدند و اكنون بعد از انقلاب وجه تفريحي سينما كم رنگ شده است.  الان كه سينما محدود به قواعدي است، چه قدر توانسته وجه  تفريحي داشته باشد و چه قدر مي تواند وجه تفريحي داشته  باشد؟ متوسلاني: سينما مثل هر هنر ديگري يك رسالت هاي خاص دارد.  در يك بخش مثلا" فيلم هاي كمدي مي توانند به شادي  حاشيه اي كمك بكنند ولي اگر سينما را به عنوان يك هنر ببينيم، رسالت مهم تري دارد. وظيفه سينما اين است كه روح  انسان را تلطيف بكند آگاهي انسان را گسترش بدهد. البته  نوع آگاهي كه از طريق هنر ارائه مي شود با نوع آگاهي كه  از طريق علم ارائه مي شود، كاملا" فرق دارد، چون در سينما ارائه آگاهي غيرمستقيم است. اما آگاهي دادن سينما از اين مسير مي گذرد كه مخاطب خود را به تفكر وامي دارد،  او را به مكاشفه در درون خود وادار مي كند. مخاطب خودش  كشف مي كند. هنر واقعي كمك كننده است. يعني فرد را به  سمت تفكري سوق مي دهد كه نتيجه آن كشف فردي است. اين  كشف ها بايد براي بهتر زيستن مفيد باشند.  در نتيجه اگر سينما اين رسالت خود را به خوبي انجام دهد،  يكي از مباني بهتر زندگي كردن رضايت هاي باطني است كه از اين كشف هاي فردي پديد مي آيد. اين رضايت هاي باطني  پايه هاي شادي اند.  شما كه انسان دوست هستيد، وقتي به اين مرحله برسيد كه  براي تعدادي از انسان ها مفيد هستيد و مي توانيد از هر طريق كمك كنيد، يك رضايت خاطري در شما به وجود مي آيد.  كمك تنها وجوه مادي ندارد، وجوه معنوي كمك هم احساس  رضايت قلبي ايجاد مي كند. اين رضايت ذهني و روحي مبنايي  براي شادي شماست.  وقتي به چنين حالتي رسيديد، شما شادي ذهني داريد. وقتي  شادي ذهني وجود داشت شما آمادگي آن را خواهيد داشت كه با كوچكترين عاملي شادي خودتان را بروز بدهيد و مثلا"  لبخندي بزنيد يا از آن بالاتر مثلا" قهقهه بزنيد.  من فكر مي كنم اين رسالت هر هنري از جمله هنر سينماست.  سينما به دليل برد وسيعتري كه دارد مسئوليت بيشتري هم  دارد.  * با اين تعريف، سينماي ايران بعد از انقلاب تا حالا در اين زمينه چه قدر موفق بوده است سينمايي كه عرصه هاي  بزرگي در سينماي جهاني را درنورديده و توفيقاتي قابل  تحسين به دست آورده است. به عقيده شما سينماي ايران از اين زاويه چه قدر موفق بوده است؟ متوسلاني: به هر حال من فكر مي كنم كه كل سهمش را نگرفته  است، اما من فكر مي كنم كه كوشش هايي در اين وادي شده  است. به اين دليل كه سينما جدي تر گرفته شده است و آدم ها جدي تر به اين مساله توجه كرده اند و در يك  دوره هايي ترقيات خوبي پديد آمده، در يك دوره هايي هم  متوقف شده است. مثل همين روزها كه روند حركت مترقي سينما به سمت تصاحب سهم هر چه بيشتر در توفيق در رسالت اصلي  خودش كند شده است.  * در قضاوت هنري ما هميشه به كلمه ابتذال برخورد مي كنيم.  در هنر نمايشي نيز به طور كلي با اين صفت روبه رو مي شويم. بيش از همه وجوه هنر نمايشي وجه طنز هميشه آماج  حمله با اين صفت بوده است. مثلا" من كمتر مي شنوم يا مي خوانم كه مثلا" زمينه جنگ، زمينه ازدواج، يا زمينه  مشكلات خانوادگي در سينما و تلويزيون با واژه محوري  مبتذل مورد حمله قرار بگيرد; اما در برابر، هميشه وجه  طنز در هنر نمايشي در مخاطره "مبتذل خوانده شدن "قرار دارد. از اين ديدگاه مي خواهم بدانم كه ابتذال فقط منحصر به طنز است يا ساير زمينه هاي نمايشي نيز مي توانند مبتذل باشند و فرقي مابين اين ها نيست؟ متوسلاني: اگر يك نمايش طنزآميز شاخص هاي طنز را داشته  باشد كه نمي تواند مبتذل باشد. اصولا" كار كمدي و طنز روي لبه تيغ راه رفتن است.  اگر از حيث محتوي يا اجرا، نقص داشته باشد; زود به طرف  ابتذال مي غلتد. در صورتي كه در مورد وجوه ديگر اين  ابتذال قدري پنهان تر است. با اين حال من خودم عقيده  دارم كه برخي از فيلم هايي كه در مورد مسائل خانوادگي چه  در تلويزيون، چه در سينما پخش مي شوند; مبتذل اند. برخي  از فيلم هاي جنگي مبتذل بوده اند. حالا اگر كسي به آنها چنين صفتي نداده است، حتما" ملاحظاتي كرده اند. اما خوب است كه تعريفي از مفهوم ابتذال ارائه بشود. بدانيم چه  چيزي مبتذل است، چه چيزي نيست. اگر ما تعريف هاي درست  ابتذال را بدانيم، نمي توانيم فرقي مابين زمينه هاي  مختلف نمايشي بگذاريم.  بلكه نحوه بيان يا نحوه عرضه يك اثر نمايشي مي تواند مبتذل باشد يا نباشد. ولي همان طور كه عرض كردم به دليل  اين كه كار كمدي و طنز به تازگي مورد توجه قرار گرفته  است و اين مقوله براي عده اي روشن شده است، براي بسياري  هم هنوز روشن نشده است. چون اين مقوله نمايشي روي لبه  تيغ است و بسيار حساس است، راحت تر از زمينه هاي ديگر دچار ابتذال مي شود.  * در زمينه تعريف ابتذال به نظرمن مشكلات زيادي وجود دارد. مثلا" افراد طبقات مختلف نيازهاي مختلفي دارند. در جامعه ما گاه در كنار ما سليقه هاي مختلف ديده مي شود.  يك اثر نمايشي را كه من مبتذل تلقي مي كنم، در كنار من  يا در همسايگي من كسي است كه در طبقه فرهنگي ديگري جاي  دارد و همين اثر را كاملا" مي پسندد حالا با اين وضعيت  و در يك كشور بزرگ شصت ميليوني كه زمستان يك طرفش و طرف  ديگرش بهار است، يا عده اي كثير از اين ملت خط نديده و نخوانده اند و كساني هم در سطح جهان مرد سال مي شوند، آن  هم از جهت علمي ; ما چگونه مي توانيم به يك تعريف واحد ابتذال برسيم ; چگونه مي توانيم خط و مرزي براي طنز سالم  و مبتذل بكشيم؟ متوسلاني: تصور من اين است كه براي جذب آن كسي كه خط را هم نديده، مي شود نوعي طنز ارائه كرد كه مبتذل نباشد، او نيز بتواند آن را درك كند مبتذل به نظر من كاري است كه  بسيار تكرار شده و به قول معروف دستمالي شده است. يعني  يك مطلبي كه گفته شده و نمايش داده شده و اين نمايش اين  قدر تكرار شده كه به كليشه اي نخ نما تبديل شده است، يك  اثر مبتذل است.  در حدي كه يك كار يا يك الگو به كليشه تبديل مي شود،  هنوز ارزشي دارد، به دليل اين كه اگر آن كار واجد ارزش هاي نسبي نباشد، آن كار تبديل به كليشه نمي شود.  وقتي كاري كليشه مي شود كه اغلب آن را مي پسندند و تاييد مي كنند. وقتي اين كليشه تكرار مي شود، درجه بعدي است كه  مبتذل است. تا آن جايي كه تبديل به كليشه مي شود، هنوز صاحب يك اعتباري هست.  اگر از ديدگاه هنري به گستره اي كه شما اشاره كرديد،  نگاه كنيم، بايد بگوييم كه وظيفه هنرمند آن است كه جامعه  را به دنبال خودش بكشد.  خودش دنباله رو جامعه نباشد. هنرمند، پيشتاز جامعه است.  لزوما" هم هر كس كه كار هنري مي كند، نمي تواند تمام  صددرصد جامعه را به دنبال خودش بكشاند هر كسي براي خودش  محدوده اي ذهني دارد و حتي ممكن است بدون آن كه فكر كند كه چه طبقه اي دنبال من مي آيند كاري مي كند كه تنها دسته اي از مردم او را دنبال مي كنند. شايد حد فرهنگي و طبقه فرهنگي آن هنرمند است كه دسته هاي مردم علاقه مند را معين مي كند. آنها كه با انتخاب مي روند هم  ديدگاه هاشان هست كه گروه خاص جامعه را به دنبالشان  مي كشد. خود اين تنوع كاري است كه ارزش گذاري را ممكن  مي كند. اگر همه كارها يكدست باشد كه ارزش گذاري معنا پيدا نمي كند بايد بد باشد تا خوب معني داشته باشد.  بايستي درجات مختلف باشند.  طبيعي هم هست كه در همه جاي دنيا تمام درجات پديد آيند.  به نسبت پيشرفت هاي فرهنگي و بالا بودن سطح يك جامعه،  نسبت كارهاي طراز اول به كارهاي مبتذل تفاوت مي كند. هر چه سطح فرهنگي جامعه بالاتر باشد، كارهاي وزين تر هنري  بيشتر خواهد بود. اما به هر حال جامعه اي كه يكدست باشد،  همه كار وزين ارائه كنند، يا همه كار مبتذل ارائه كنند،  نداريم. راهكارها به نسبت نيازهاي جامعه كم كم پيدا مي شوند.  به انضمام اين كه مسئولان كارهاي هنري هر جامعه به نسبت  آگاهي هاي خودشان و به نسبت مسئوليت پذيري ها و تخصص هاشان مي توانند كمك كننده باشند، براي اين كه سير به سمت تعالي راحت تر انجام مي گيرد. اگر آن مسئولين  درست عمل نكنند، متخصص آن كار نباشند، دلسوز و آگاه  نباشند، طبيعي است كه در اين راه جامعه دچار مشكل مي شود و ديرتر به مقصود مي رسد.  * به عنوان آخرين سئوال از شما مي پرسم كه تمام مراحلي  را كه بايد گذراند، گذرانده ايد. شما دوران مجردي، دوران  ابتداي ازدواج، ابتداي فرزنددار شدن، دوران ازدواج فرزند و جدا شدن او را هم تجربه كرده ايد، جدا از اين كه در حرفه سينمايي خودتان در زمينه طنز و شادي هم كار كرده ايد، براي اين كه در تمام اين مراحل آدم ها شاد باشند، چه صحبتي داريد، چه توصيه اي مي كنيد؟ متوسلاني: تنها توصيه اي كه مي توانم بكنم اين است كه  اگر آدم ها داراي هدف هاي متعالي انساني باشند، به هر حال مي توانند موفق باشند به يك نوع موفقيت حداقل ذهني  برسند. كساني بازنده زندگي هستند كه داراي اين تفكر متعالي انساني نيستند. چون به تدريج هر چه كه زمان  مي گذرد، تجربيات، ديده ها وشنيده ها بر انسان اثر مي گذارد.  اگر آگاه نيست، روزبه روز آگاهي هايش بيشتر مي شود. اگر كه خط درست را در پيش نگرفته باشد، آن روزي كه به اين  ادراك مي رسد كه زندگيش بي ثمر بوده است ; زندگي انساني  نبوده، زندگي گذران بوده، فكر مي كنم كه خيلي غمگين  مي شود. خودش را بازنده بزرگ زندگي مي بيند.  حالا اگر كوشش خودش را كرد و به آن اندازه كه انتظارش را داشت; نرسيد، باز حداقل احساس غبن نخواهد كرد چون اين  رضايت در وجود هست كه كوشش خودش را كرده است اما نرسيده  است. اما اگر اصلا" به طرف اهداف عالي انساني نرفته باشد،  وقتي به اين تشخيص مي رسد كه زندگي بدون آن اهداف صرفا"  نزديك يك زندگي حيواني بوده است غمگين مي شود. يك زندگي  مشتمل برخورد و خواب و تامين مايحتاج اوليه زندگي احساس  اندوه عظيمي را پديد مي آورد.  اين است كه توصيه مي كنم كه:  1- حتما" براي زندگي هدف داشته باشند.  2- اين هدف انساني باشد. يعني شايسته مقام انسان باشد.  * با اين كه گفتم آخرين سئوال را مي پرسم مي خواهم از محبت شما استفاده كنم سئوال ديگري بپرسم، اميدوارم كه  سوء استفاده نباشد.  متوسلاني: خواهش مي كنم.  * از دوره جواني كه "آرزو كردن "و" هدفدار زندگي كردن " را آغاز كرديد براي ما بگوييد كه آرزوها چه قدر در زندگي  شما موءثر بودند و چه قدر از آرزوهايتان محقق شد؟ متوسلاني: در دوره جواني تفكر امروزم را نداشتم. شايد موقعي كه كار در سينما را شروع كردم، چيزي كه برايم جذاب بود، شهرت بود.  ولي كم كم اين قضيه رنگ باخت و به نسبت جهان بيني كه  پيدا كردم موضوعات و اهداف ديگر در ذهنم آمد. به نسبت  مطالعاتي كه كردم، چيزهايي كه ديدم، آن چه كه به دست  آوردم در معاشرت ها، در نوشته ها، در تحصيلي كه كردم، در غوري كه در مورد عرفان كردم، مرتبا" مقصدم تغيير پيدا كرد. يعني جايي كه مي خواستم به آن برسم در گذر زمان  جابه جا شد جزء همان آدم هايي هستم كه به نقطه اي كه  مي خواستم برسم، نرسيده ام، هنوز با نقطه ايده الي كه  دارم خيلي فاصله دارم. متاسف هستم از اين بابت كه شرايط اجتماعي آن طور كه بايد و شايد برايم كمك كننده  نبوده اند.  ولي از اين طرف، خيلي غمگين نيستم چون كه با اين شرايط آنچه كه در توانم بوده، كرده ام. اگر بيشتر از اين  نيافته ام، تمامش را هم به گردن شرايط محيطي و اجتماعي  نمي اندازم; توانايي هاي من حدي داشته اند. شايد اگر توانايي هاي من بيشتر بود الان در جاي ديگري بودم. براي  اين كه آدم هاي ديگري هستند در اين جامعه كه در همين  شرايط كار كرده اند و خيلي جلوتر از من هستند. قطعا"  توانايي هاي بيشتري نسبت به من داشته اند. شايد نوع  سازگاري هاشان با من متفاوت بوده است ولي آنچه كه به هر حال من را تسكين مي دهد اين است كه در حد توانم كوششم را كرده ام. يعني هر لحظه آن اهدافم را در نظر داشته ام. هر قدمي كه برداشته ام با مطالعه وانديشه بوده است. البته  توان من بيشتر از آن را اجازه نمي داده كه راه بهتري را انتخاب كنم. هيچوقت بي گدار به آب نزدم حتما" همه جوانب يك تصميم را سنجيده ام اين جوانب هست كه بار غم من را سبك تر مي كند.  * بسيار متشكرم از اين صحبت هاي صميمانه كه بيان كرديد.  متوسلاني: من هم متشكرم و براي شما كه جوان هستيد و در آغاز راه، آرزوي موفقيت مي كنم.  گفت وگو از: مجيد موحدخواه 
