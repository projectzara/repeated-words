 گروه علمي فرهنگي: نخستين سمينار بين المللي نهضت  مشروطيت ايران كه 13 مرداد جاري با حضور محققان،  دانشگاهيان و انديشمندان داخلي و خارجي در تهران و تبريز برگزار شده بود، ديروز طي مراسمي در خانه فرهنگ تبريز به  كار خود پايان داد.  پيام اين سمينار كه از لابلاي سخنراني ها و اظهارنظرها استنباط مي شد، ضرورت تعميق هر چه بيشتر در شناخت تاريخ  معاصر با استفاده از روش هاي علمي و متكي بر اسناد و مدارك ايران، بدون دخالت دادن سليقه هاي روز سياسي و پند آموختن از تجربيات گذشتگان بود.  سمينار بين المللي نهضت مشروطيت ايران به همت موءسسه  مطالعات تاريخ معاصر ايران برگزار شد و در مدت سه روز برگزاري، 40 نفر از محققان و صاحبنظران داخلي و خارجي  درباره مسايل سياسي، اقتصادي، اجتماعي مشروطه به ايراد سخنراني پرداختند در آخرين روز برپايي سمينار كه با حضور جمعي از وابستگان سرداران ملي مشروطه برگزار شد، دكتر تامس ريكس و دكتر چارلز كورزمن از آمريكا، حجت الاسلام  علي ابوالحسني، دكتر صالح علي اف از روسيه و... سخنراني  كردند.  همچنين مقاله اي از دكتر مهاجراني وزير فرهنگ و ارشاد اسلامي به سمينار نيز توسط رسول بشيري مديركل فرهنگ و ارشاد اسلامي استان آذربايجان شرقي قرائت شد.  در خاتمه سمينار، صادق خرازي معاون پژوهشي موءسسه مطالعات  تاريخ معاصر ايران اظهار اميدواري كرد كه دانشگاه تبريز براي شناسايي بهتر مشروطيت ايران اقدام كند.  وي ادامه داد: بسياري از شخصيت هاي ملي و ديني آذربايجان  براي مردم شناخته شده نيستند. از اين رو نياز داريم تا رجال سياسي را براي جوانان امروز و آينده در قالب داستان  و رمان معرفي كنيم. خرازي افزود: اين سمينار نشان داد كه  نيت مشترك با برداشت هاي مختلف را مي توان زير يك سقف  جمع كردو همه مي توانند صادقانه نظر خود را مطرح كنند. وي  در خاتمه تصريح كرد: ما يك ملت و مديريت جوان در كشور هستيم و نيازمنديم تا از گذشته خود عبرت بگيريم و براي  آينده تلاش كنيم. اگر در مقطعي كه مدعي داشتن استقلال  هستيم، از تاريخ كشورمان بي اطلاع باشيم، درواقع بر مردم  ظلم و جفا كرده ايم. 
