   اشاره; با نگاهي به سوناهايي كه در سطح شهرهاي مختلف  وجود دارد مشاهده مي كنيم كه جمع كثيري از مراجعين با روش استفاده صحيح از سونا آشنا نيستند.  گاهي افراد جوان، ميانسال و يا كهنسال با نيت كاهش وزن،  ساعتها، گرماي زياد و تعريق فراواني را تحمل مي كنند،  بدون اينكه بدانند چه شرايط نامساعدي را بر بدن خود تحميل كرده اند و از خطرات فراواني كه سلامتي آنان را در آن شرايط تهديد مي كند، كاملا" بي اطلاع هستند. اين كار مي تواند خطراتي براي سلامتي آنان ايجاد كند. اطلاعاتي  درباره طرز استفاده صحيح از سونا را كه در اين گزارش  آمده است، با هم مي خوانيم.  آداب و رسوم خاص سونا در برخي كشورها استفاده از سونا در برخي كشورها به اشكال گوناگون و گاهي  آميخته با آداب و رسوم مختلف صورت مي پذيرد در فنلاند،  استفاده از سونا يك آيين قديمي به حساب مي آيد كه بايد به صورت هفتگي و در شبهاي يك شنبه اجرا شود تا فكر و جسم را براي گذراندن تعطيلات آخر هفته آماده كند. در اين  كشور، سونا جنبه مذهبي و اعتقادي نيز دارد و به همين  دليل داراي آداب خاصي است. به اعتقاد فنلانديها، آئين  سونا براي آن است كه نيروهاي بدني افزايش يابد و براي  شخص، مواهبي چون سبك بالي، آرامش و خوشي به بار آورد و همچنين قدرت جواني با آن تمديد شود.  سونا از قرن 18 به بعد دركشورهاي مختلف، رواج بيشتري  يافت، به طوري كه امروزه كمتر كشوري را مي توان يافت كه  در آن سونا وجود نداشته باشد. شكي نيست كه سونا با يك  حالت لذت بخش و نشاطآور براي انسان همراه است، ولي در حال حاضر بيشتر مراجعان به سونا، افراد ورزشكار هستند.  شايد يكي از انگيزه هاي مراجعه اين افراد، الهام گرفته  از تفكرات مذكور باشد، ضمن اينكه بر مبناي اصول علمي نيز مراجعه به سونا و اجراي روشهاي صحيح آن مي تواند در ايجاد نشاط، آمادگي جسماني و انبساط خاطر و... نقش  بسيار مهمي ايفا كند.  بخشهاي مختلف تشكيل دهنده سونا سونا در واقع يك اتاق نه چندان بزرگ است كه ديوارهاي آن  معمولا" تخته كوب شده و پله هاي مختلفي براي نشستن دارد و گرماي آن توسط كوره هاي برقي، هيزمي و يا گازسوز تامين  مي شود.  درجه حرارت هواي داخل سونا معمولا" به 100 درجه  سانتيگراد و يا بيشتر نيز مي رسد و اين موجب گرم شدن و تعريق شديد استفاده كنندگان از سونا مي شود. به طور كلي  بخشهاي مختلف تشكيل دهنده سونا عبارتند از: رختكن، دوش،  گرمخانه و حوضچه آب سرد و گرمخانه نيز خود به دو بخش  گرماي خشك و گرماي مرطوب تقسيم بندي مي شود.  انواع سونا 1- سوناي خشك كه رايج ترين سونا محسوب مي شود.  2- سوناي مرطوب كه به دو بخش سوناي بخار و سوناي حوضچه  آب گرم و يا خزينه تقسيم مي شود.  در سوناي خشك، صرف نظر از اين كه گرماي حاصله از چه  طريقي حاصل شده باشد(از طريق المنت يا از طريق سوزاندن  چوب و گاز)در محوطه بسته گرمخانه، گرمايي تا 100 درجه و گاه بالاتر توليد مي شود.  يكي از انواع سوناي مرطوب، خزينه هاي قديمي بود كه در گذشته در كشور خودمان رواج فراواني داشت. استفاده از حوضچه هاي آب داغ و يا خزينه كه در درون حمامهاي سنتي آن  روزها موجود بود، اكثرا" غيربهداشتي بوده و عامل انتقال  بيماريهاي مختلفي از جمله بيماريهاي پوستي محسوب مي شد.  دراين نوع حمام ها يا سونا، حوضچه هايي را به وسيله  آجرهاي سفالين بزرگ درست مي كردند و در زير آن،  كوره هايي تعبيه مي شد. اين كوره ها معمولا" به وسيله  چوب و بعدها به وسيله نفت سياه، گرم مي شد و افراد، خود را در حوضچه هاي خزينه غوطه ور مي كردند. انواعي از اين  حوضچه ها نيز در حمام هاي سنتي ژاپني ديده مي شود.  نوع ديگري از سوناي مرطوب، استفاده از سوناي بخار است.  سوناي بخار داراي اتاقكي گرم و اشباع شده از بخار آب است  و معمولا" سكويي دارد كه افراد دور تا دور آن مي نشينند.  با توجه به وجود رطوبت و بخار در سوناها، براي جلوگيري  از تخريب ديواره آن، معمولا" كف سكوها و ديواره هاي آن  را از سنگ مي سازند. بخار موجود در سوناي بخار، ازطريق  ديگ هاي توليد بخار كه در محوطه خارج از اتاق قرار دارد،  توليد شده و توسط لوله هايي از طريق سوراخ هايي كه در ديواره تعبيه شده است به داخل اتاق سونا جريان مي يابد.  گاه دركنار سوناها از جكوزي استفاده مي شود. جكوزي  شيوه اي است كه در آن به وسيله فشار آب، بدن را ماساژ مي دهند و يكي از انواع ماساژ محسوب مي شود.  سوناي يك نفره وچند نفره  علاوه بر تقسيم بنديهايي كه درمورد سونا گفته شد،  مي توان سونا را از نظر ظرفيت پذيرش انسان نيز تقسيم بندي كرد. امروزه در برخي از منازل نيز سوناهايي  يك نفره يا چند نفره ساخته مي شود. اغلب سوناهاي يك نفره  به اين شكل است كه به جز سر، بقيه اعضاي بدن در محفظه اي  كه در آن هواي گرم و يا بخار جريان دارد قرار مي گيرد.  اين نوع سونا كه برخي از افراد براي به اصطلاح كم كردن  وزن خود و لاغر شدن از آن استفاده مي كنند، مي تواند خيلي مضر وخطرناك باشد.  اغلب در سوناها مشاهده مي شود كه افراد عادي و يا ورزشكاران پس از تمرينات شديد مدتي طولاني در سونا مي مانند، كه اين عمل مي تواند فوق العاده خطرناك باشد.  فوايد سونا استفاده از سونا، مي تواند داراي فوايد زير باشد:  1- با توجه به اين كه ماهيچه هاي مختلف بدن در اثر گرما منبسط مي شوند، سونا مي تواند يكي از عوامل كمك كننده به  شل كردن و رفع گرفتگي عضلات باشد گرفتگي عضلات،  مي تواند ناشي از فشارهاي تمريني، ناراحتي هاي عصبي،  كوفتگي ها و گاهي علل نامعلوم باشد. عضلات، حتي هنگامي  كه فرد در حال استراحت است، مقداري سختي دارند و هيچگاه  يك عضله زنده، كاملا" شل نمي شود.  2- سونا مي تواند باعث بازكردن روزنه هاي پوست شده و باعث تسهيل عمل تعريق در بدن شود.  3- استفاده اصولي از سونا، مي تواند با توجه به انقباض و انبساط ناشي از حوضچه آب سرد و محوطه آب گرم سونا، يك  نوع ماساژ محسوب شود كه حالت انبساط خاطر در شخص پديد مي آورد.  4- استفاده ازگرما و تحريك ناشي از استفاده از آب سرد،  بلافاصله پس از آن، باعث مي شود كه پوست تحريك شود. در نتيجه جريان خون در پوست بيشتر شده و باعث شادابي و طراوت پوست و كم شدن چين و چروكهاي پوست بدن، به ويژه در صورت مي شود.  5- استفاده اصولي از سونا پس از تمرينات ورزشي، به شرط اين كه ميزان آب از دست رفته بدن پس از تمرين تامين شده  باشد، خود مي تواند در دفع اسيدلاكتيك توليد شده ناشي از تمرين موءثر باشد.  6- با استفاده از انبساط خاطري كه از سونا رخ مي دهد،  اين كار مي تواند به مسائل روحي و رواني فرد از جمله خلق  و خوي مناسب كمك كند و فرد پس از سونا، يك آرامش خاصي را در خود احساس كند. در صورتي كه درمجاورت سونا، سالن  ورزشي و بدنسازي وجود داشته باشد، استفاده از سونا مي تواند به عنوان گرم كردن بدن و بدون مصرف انرژي زياد قبل از تمرين بدنسازي و ورزش، مورد استفاده قرار بگيرد كه دراين خصوص توجه و دقت بيشتري لازم مي باشد.  7- عميق تر شدن خواب.  8- افزايش فعاليت سلولهاي ذهني.  روشهاي استفاده اصولي از سونا براي انجام يك سوناي اصولي وسايلي چون حوله مناسب،  صابون و شامپوي مناسب، مايوي نخي، ساك يا يك وسيله مناسب براي نگهداري وسايل شخصي لازم است.  در خارج از اتاق گرما، معمولا" قسمت هايي بر اي قرار دادن لباس ها، همچنين محلي براي تعويض مايو در نظر گرفته  شده است قبل از ورود به اتاق گرما، لازم است بدن را به  وسيله آب و صابون و شامپو به خوبي شستشو داد تا بدين  وسيله:  منفذهاي پوست باز شده، عمل تعريق راحت تر صورت بگيرد،  چون وجود چرك و آلودگي هاي هوا موجب ايجاد بوي بد و ناراحت كننده براي ساير افراد مي شود. همچنين اين كار از كثيف شدن محوطه سونا جلوگيري كرده و از انتقال بيماريها نيز پيشگيري مي كند.  پس از شستشوي بدن، بسته به اين كه اولين جلسه فرد باشد يا اينكه فرد بر اثر استفاده هاي قبلي عادت كرده باشد مي بايست مواردي در نظر گرفته شود. اگر براي اولين بار به سونا مراجعه مي كنيد بايد موارد زير را در نظر بگيريد:  1- با توجه به اينكه گرماي خشك سونا درجه حرارتي بالاي  100 درجه دارد، ورود ناگهاني و بدون آمادگي قبلي  مي تواند موجب ايجاد صدماتي به پوست و يا ريه ها و ساير قسمتهاي حساس بدن شود. از اين رو بايد به مدت يك يا 2 دقيقه در كف سونا بنشينيد; چون هواي گرمتر در قسمتهاي  بالاتر قرار مي گيرد.  2- زمان استفاده از سونا درجلسات بعدي - اگر فرد داراي  بيماري خاصي نباشد- بين 10 تا 15 دقيقه استفاده از سوناي  خشك و 12 تا 16 دقيقه استفاده از سوناي بخار و 5 تا 10 دقيقه استفاده از خزينه آب داغ است. با توجه به شرايط خاص بدني و توان فرد اين زمانها مي تواند متغير باشد.  مرحله بعدي استفاده از حوضچه آب سرد است كه مي بايست طي  مراحل زير صورت پذيرد:  1- دوش گرفتن: با توجه به تعريقي كه در اثر گرما صورت  گرفته است و همچنين با توجه به اينكه شخصي كه مي خواهد وارد حوضچه آب سرد شود و حوضچه مذكور مورد استفاده ساير افراد نيز قرار مي گيرد، حتما" بايد با استفاده از دوش  آب گرم به شستشوي بدن پرداخت تا عرق از روي بدن پاك شود.  در اين قسمت، فرد بايد به داخل حوضچه آب سردي كه براي  اين منظور در نظر گرفته شده است، برود.  2- لازم است بدانيد كه اين كار براي افرادي كه داراي  بيماريهاي قلبي و عروقي مي باشند، مي تواند بسيار خطرناك  باشد.  3- نكته مهمي را كه در حوضچه آب سرد بايد مد نظر قرارداد،  اين است كه وقتي وارد اين حوضچه مي شويد، بايد كل بدن  همزمان با هم(به همراه سرو گردن)به زير آب رود. چون با وارد شدن در حوضچه آب سرد، عروق سطحي و قسمتي كه در آب سرد قرار مي گيرند، منقبض شده و عروق قسمتهاي سرو گردن  منبسط خواهد بود. اين تغيير ناگهاني فشار خون، مي تواند باعث ايجاد صدماتي در قسمتهاي عروق مغزي شود.  استفاده كنندگان دائمي از سونا، به خوبي مي دانند كه پس  از اينكه، بدن به خوبي با اين شرايط عادت كرد، استفاده  متناوب از حمام گرم سوناي خشك و سوناي مرطوب و بعد از استفاده از حوضچه آب سرد با توجه به تغيير فشاري كه  ايجاد مي كند بسيار لذت بخش است.  4- نكته ديگري كه مي توان در مورد استفاده از حوضچه آب سرد بيان كرد، اين است كه هنگام استفاده از حوضچه آب سرد،  حتما" بايد به صورت تك تك و انفرادي در داخل آن وارد شد،  چرا كه وارد شدن در آب سرد با توجه به اين كه بدن در يك  محيط گرم قرار داشته است، مي تواند گاهي باعث پيامدهايي  موقتي و دگرگوني هايي موقت در ديد چشمها شود.  مرحله پس از استفاده از حوضچه آب سرد، مرحله استراحت است.  در اين مرحله فرد احساس لذت و نشاط خاصي در بدن خود مي كند. همچنين پس از گذشت زماني اندك اين تحريك گرم -  سرد خود موجب ايجاد يك تحريك در پوست شده و ايجاد نشاط مي كند.  در مرحله بعد مي توان دوباره از سوناي خشك يا مرطوب استفاده كرد و پس از گذراندن زماني كه قبلا" توضيح آن  داده شد، مي توان مجددا" پس از گرفتن دوش، از حوضچه آب سرد استفاده كرد. اين كار را مي توان 3 تا 4 مرتبه نيز تكرار كرد.  در چه مواقعي از سونا استفاده نكنيم؟ در موارد زير، افراد نبايد از سونا استفاده كنند، ولي  اگر قصد دارند كه حتما" از سونا استفاده كنند، بايد با درنظر گرفتن شرايط خاص خود و با مشورت پزشك معالج يا مشاور، اقدام به اين كار كنند:  1- داشتن بيماريهاي قلبي و عروقي: افرادي كه داراي اين  بيماريها هستند، از انجام كارهايي كه تحريكي ناگهاني را به دنبال دارد، مي بايست خودداري كنند. چون اين تحريك ها،  مي تواند با فشاري كه بر قلب شخص وارد مي كند، عوارض  جبران ناپذيري را براي او به دنبال داشته باشد.  2- افرادي كه داراي زخمهاي باز هستند: اين افراد نيز با توجه به اين كه سونا ممكن است از نظر رسيدن رطوبت محيط باز و يا آلودگي و احيانا" خونريزي براي زخمهاي آنها مضر باشد و يا اينكه وجود اين اشخاص در سونا مي تواند باعث  ايجادآلودگي محيط سونا و انتقال بيماريهاي مختلف به ويژه  بيماريهاي پوستي شود، از رفتن به سونا بايد خودداري كنند.  3- افرادي كه داراي ناراحتي هاي كليوي هستند(مثل  نارسايي كليه): پوست بدن، محتواي حدود 2 ميليون غده عرق  است كه تعداد آن معمولا" در كف دست و پا از همه بيشتر است. از طرفي، عرقي كه از اين راه دفع مي شود، ضمن اين  كه موجب غليظ شدن خون مي شود، به همراه خود،  الكتروليت هاي بدن را نيز دفع مي كند در حالت عادي و در طي 24 ساعت، بدن به طور متوسط 500 تا 600 سانتي متر مكعب عرق ترشح مي كند و اين تعريق در شرايط مختلف مانند درجه  حرارت و رطوبت هوا و كار بدني و غيره فرق مي كند.  اساسي ترين عامل خنك كننده بدن، تعريق است و اين تعريق  با دفع آب و نمك بدن، توام خواهد بود. از طرفي، افرادي  كه داراي نارسايي كليه هستند، داراي اختلال آب و الكتروليت كه مهمترين آنها سديم و پتاسيم مي باشد نيز هستند. لذا استفاده از سونا مي تواند براي آنان مضر باشد.  همچنين در صورت داشتن بيماريهايي نظير بيماريهاي داخلي،  اعصاب و روان و ناراحتيهاي عروقي مغز، مشورت با پزشك  ضروري است.  به علاوه با توجه به گرماي بالاي 100 درجه، استفاده از مايو نخي مي تواند از ايجاد تحريك و صدمه به پوست بدن  جلوگيري كند.  خوردن و يا نوشيدن مايعات در هنگامي كه به مراحل مختلف  سونا مي پردازيم، با توجه به گرما و سرماي حاصل از سونا،  باعث سرگرداني خون در بدن مي شود. از اين رو در اين  مرحله، استفاده از نوشيدني ها و يا خوردن اغذيه،  مي تواند باعث بروز ناراحتي هاي گوارشي در شخص شود.  پرداختن به ورزش در سونا ممنوع است، ولي با در نظر گرفتن  شرايط زير مي توان از سونا براي ورزش استفاده كرد:  الف- در صورتي كه به صورت زمان هاي كوتاه به استفاده از مراحل مختلف سونا(گرما، سرما و استراحت)پرداخته شود،  مي توان قبل از ورزش به سونا پرداخته و بدين طريق بدن را براي ورزش كردن آماده كرد. اين روش، به ويژه براي افرادي  كه مي خواهند همه انرژي خود را صرف كار اصلي ورزش و نه  مقدمات و گرم كردن كنند، قابل استفاده است.  ب- نرمش هاي كششي به صورت كنترل شده به ويژه كشش هاي  غيرفعال مي تواند در حين سوناي خشك و مرطوب مفيد باشد.  استراحت پس از سونا پس از انجام مراحل مختلف سونا براي اينكه بدن به حالت  عادي خود برگردد لازم است يك ربع تا نيم ساعت به استراحت  بپردازيم.  نوشيدن مايعات و جبران آب و الكتروليت ها كه قبلا" توضيح  داده شد ضروري است تعداد دفعات استفاده از سونا و تكرار فرايند(گرما- سرما- استراحت)در هر جلسه معمولا" 3 تا 4 بار است و تعداد جلسات منطقي براي استفاده از سونا در هفته 2 تا 3 جلسه است.  ع. دهكردي 
