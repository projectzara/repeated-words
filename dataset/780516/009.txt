 آقاي ناطق نوري هنگام دفاع از طرح اصلاح قانون مطبوعات  با اشاره به تاريخ صدر مشروطه گفت كه ديكتاتوري رضا شاه  به اين دليل شكل گرفت كه عده اي به مجلس حمله كردند.  منظور آقاي ناطق از مراجعه به تاريخ، اين بود كه بگويد گويا كساني درصدد تضعيف مجلس كنوني هستند. به راستي چه  كساني اين نهاد بسيار مهم را كه در راس همه امور است،  تضعيف مي كنند؟ به نظر مي رسد مهم ترين عامل تضعيف مجلس،  اقدامات بعضي از نمايندگان است يك نمونه از اين اقدامات  را بازگو مي كنم 1500 نماينده مجلس در آخرين روزهاي قبل  از تعطيلات تابستاني، طي نامه اي خطاب به رئيس جمهور، از وي درخواست كردند كه به وزير آموزش و پرورش دستور دهد،  بخشنامه مربوط به تعطيلي مراكز آموزش عالي ضمن خدمت  دولتي در بعضي از شهرها را لغو كند. اين نامه در چند نوبت از بخش هاي خبري صدا و سيما خوانده شد و تقريبا"  همه مطبوعات آن را درج كردند. عده اي اين اقدام را نشانه  هوشمندي نمايندگان مجلس دانستند كه علاوه بر مسايل كلان  كشور، به امور جزئي هم توجه مي كنند دو روز بعد، احمد كريميان مدير كل تربيت معلم و آموزش نيروي انساني در گفتگويي با نگارنده اعلام كرد كه "چنين بخشنامه اي هرگز از سوي اين وزارتخانه صادر نشده است و آموزش و پرورش هيچ  مركز آموزش عالي را تعطيل نكرده و قصد تعطيل اين مراكز را هم ندارد" ! در واقع 150 نماينده مجلس درباره موضوعي  " موهوم "به رئيس جمهور كشور نامه نوشتند. آنها تقاضاي  لغو بخشنامه اي را كردند كه هيچگاه به رشته تحرير در نيامده بود.  مي توان اين اقدام مجلس را در راستاي بهانه جويي و سنگ اندازي اكثريت نمايندگان بر سر راه دولت و رئيس  جمهور ارزيابي كرد مي توان صدور اين نامه را ادامه  دلخوري عده اي از نمايندگان شهرستاني از آقاي مظفر به  دليل تعويض مديران آموزش و پرورش در حوزه هاي انتخابيه  آنها و نوعي حق شناسي در برابر دوستان و حاميان شهرستاني  نمايندگان قلمداد كرد. سال گذشته جمعي از نمايندگان به  همين دليل مظفر را تا آستانه استيضاح پيش بردند. مي توان  آن را نوعي تبليغات انتخاباتي زودرس، براي جلب توجه قشر بسيار مهم فرهنگيان دانست.  اما واقعيت تاسف بار اين است كه نمايندگان امضاء كننده  بدون ديدن و خواندن متن نامه و فكر كردن، صرفا" به دليل  رودربايستي و رفاقت با تهيه كننده نامه، امضاي خود را پاي نامه اي گذاشته اند كه از محتواي آن بي خبر بوده اند و ديگر اينكه، از مسيري غيرعادي عمل كرده اند. مي توان  بر توسن خيال سوار شد و تصور كرد كه مطالبي در مورد مشكلات مراكز تربيت معلم، از جانب چند تن از همشهريان به  گوش نماينده اي كه اتفاقا" عضو هيات رئيسه مجلس است،  رسيده باشد. در فضايي كه بهانه جويي از دولت و به ويژه  رئيس جمهور، نشانه اقتدار قوه مقننه و مد روز تلقي  مي شود، در ذهن اين نماينده جرقه اي زده مي شود، وي  شنيده هاي جسته و گريخته خود را در قالب يك نامه بازسازي  مي كند و بخشهاي گسيخته و خالي داستان را با تخيل به هم  مربوط مي كند. شكايت از وزير آموزش و پرورش و اعتراض به  رئيس جمهور، سوژه هايي است كه در مجلس طرفداران پرشوري  دارد. او محتواي نامه را به صورت شفاهي با يكي دو تن از نمايندگان مجاور خود در ميان مي گذارد. آنها به پاس  دوستي و همفكري، نامه را امضا مي كنند.  حالا ديگر كار روي غلطك افتاده است ! هر نماينده اي با اعتماد به امضاهاي نفرات قبلي، پاي ورقه را امضا مي كند.  هر چه تعداد امضاها بيشتر مي شود، گرفتن امضاهاي ديگران  با سهولت بيشتري انجام مي شود. شايد باوركردني نباشد كه  150 نماينده مجلس در مدت 45 دقيقه، نامه اي خطاب به  رئيس جمهور، يعني عالي ترين مقام رسمي كشور بعد از مقام  رهبري را نخوانده امضاء كنند. حتي يك نفر از كارگردان  نپرسيد كه چرا نامه خطاب به رئيس جمهور تهيه شده است؟ يك  نفر نپرسيد چرا مطلب را با معاون پارلماني وزير مطرح  نمي كنيد؟ رئيس كميسيون آموزش و پرورش اين رجل برجسته  اخلاقي و سياسي و رهبر فراكسيون اكثريت مجلس به اتفاق 11 عضو ديگر اين كميسيون، درباره صحت مطالب مطرح شده سئوالي  نكردند!  اينك كه نمايندگان محترم دريافته اند كه كار آنها اشتباه  بوده است، به جاي اعتراف علني به اشتباه و تصحيح مطلب از طريق رسانه ها و عذرخواهي از رئيس جمهور و وزير آموزش و پرورش، گويا وعده داده اند كه ان شاءالله جبران مي كنيم !  و گويا قرار است در جلسه اي با حضور مسئولان آموزش و پرورش، بي سروصدا موضوع فيصله يابد.  اين جاست كه بايد از آقاي ناطق نوري پرسيد، به راستي چه  كساني مجلس را تضعيف مي كنند؟ انتقاد از مجلس، باعث  تضعيف مجلس نخواهد شد; بسياري از طرح ها و نطق ها و موضع گيري هاي مجلس، بعد از دوم خرداد در جهت تضعيف اين  نهاد بسيار مهم بوده است.  شيرزاد عبداللهي 
