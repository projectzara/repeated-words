 به هنگام گرفت كامل آفتاب، درست در آخرين دقيقه پيش يا پس از كليت كسوف، گهگاه پديده اي نادر و شگفت انگيز مشاهده مي شود كه تاكنون در زبان فارسي نامي براي آن  نداشته ايم و من عبارت سايه هاي پرنده(با تشديد حرف "ر") را براي آن پيشنهاد كرده ام. اين پديده به شكل  سايه هاي تاريك و روشني است كه مانند سايه امواج آب بر كف استخر، حالتي مواج دارد و به هنگام برخي از كسوف ها روي تمام سطوح اطراف ظاهر مي شود. اين سايه ها با سرعت  زيادي روي سطح زمين حركت مي كنند و به همين سبب شمار دفعات مشاهده آنها بسيار اندك است.  اين پديده چنان سريع وناپايدار است كه حتي تا همين  اواخر، هيچ تصويري از آن در دست نبود و افراد معدودي آن  را به چشم ديده بودند. به هنگام تحقيق براي نگارش كتاب " شناخت شهابسنگ هاي ايران "ناچار از آن بودم كه شمار انبوهي از دستنوشته هاي ايراني و اسلامي وشمار انبوه تري  از آثار چاپي را برگ به برگ و با دقت تمام مطالعه كنم.  در اين ميان، به برخي پديده هاي نادر و استثنايي نيز برمي خوردم كه طبق روال آن تحقيق، هر كدام را در دفترچه اي خاص ثبت مي كردم.  در اواخر آن تحقيق، روزي ضمن مطالعه زندگينامه يكي از رجال اواخر دوره قاجار به موردي برخوردم كه از مشاهده  كسوف 29 جمادي الثاني سال 1299 قمري در تهران سخن مي گفت  و توصيفي كوتاه، اما دقيق و جالب از پديده "سايه هاي  پرنده" به دست مي داد. نويسنده آن خاطرات از ماهيت آنچه  ديده بود، اطلاعي نداشت، چون در آن هنگام كودكي بيش نبود،  ولي حافظه شفاف و بلورين او جزئيات شگفت انگيزي را در خود نگاه داشته بود كه شكي در ماهيت آن باقي نمي گذارد.  " عبدالله مستوفي "(كه البته هيچ نسبتي با ديگراني كه  بعدها نام مستوفي هاي ايل قاجار را براي خود برگزيدند،  ندارد)دركتاب مفصل و خواندني "تاريخ اجتماعي و اداري  دوره قاجاريه "(تهران، كتابفروشي محمدعلي علمي، 1324)، صفحه 212 و213 چنين مي نگارد:  پيدا شدن ستاره در نزديك ظهر واقعه ديگري كه از كودكي در نظرم مانده، گرفتن آفتاب در [شمسي در ايران كسوف كلي نظير آن اتفاق نيفتاده است،  زيرا تاريكي بقدري بود كه نزديك ظهر ستارگان در آسمان  ديده شدند، چنان كه چند شعر عاميانه اي هم براي اين  واقعه آسماني ساخته شده بود كه بچه ها تا مدتي در كوچه  مي خواندند:  خورشيدا ديدي؟ واخ واخ !  نترسيدي؟ واخ واخ !  عالم سيا شد؟ واخ واخ !  كوكب پيدا شد، واخ واخ !  چيزي كه من از اين كسوف كلي در نظرم مانده است، يكي وضو گرفتن نوكرها براي نماز آيات است و ديگري وقتي كه بعد از به اندرون آوردند، در سايه درختان، آفتابي كه از خلال  شاخه ها بر زمين مي تابيد به شكل قاپ شانه كه در آن دوره  به شكل قمر درحال تربيع مي ساختند بود و درقسمت هاي ديگر حياط كه آفتاب كاملا" به زمين مي تابيد، امواجي در زمين  توليد مي كرد كه من در اصطلاح بچگانه خودمي گفتم "زمين  دو دو مي زند. " نويسنده" تاريخ اجتماعي و اداري دوره قاجاريه "در ادامه  اين مطالب به ماجرايي شگفت انگيز، و البته غيرآسماني،  اشاره مي كند كه اين يكي نيز، احتمالا" در طول تاريخ  مشاهده كسوف ها نظيري ندارد. او مي نويسد:  " بعدها كه سنم اقتضاء پيدا كرد، شنيدم يكي از شاگردهاي  مدرسه دارالفنون كه با محمدتقي ميرزا، آجودان مدرسه كه  معروف به "شاهزاده آجودان "بود، حساب خرده داشته است،  در اين روز از تاريكي استفاده كرده، در دالان مدرسه با زدن يك چك، حساب خود را با نواب والا بسته است. " جا دارد اين شيوه تسويه حساب در تاريخ پديده هاي  اخترشناسي ثبت شود. متاسفانه ما نيز همانند" شاهزاده  محمدتقي ميرزا" از هويت آن "شاگرد دارالفنون "بي خبريم،  هر چند شك نداريم كه او پديده سايه هاي پرنده را نديده  است!  حسين عليزاده غريب 
