 تبريز- خبرگزاري جمهوري اسلامي: هفتمين نمايشگاه  بين المللي بازرگاني و صنعتي تبريز 21 مرداد ماه سال  جاري گشايش مي يابد.  حبيب ماهوتي مديرعامل شركت نمايشگاههاي بين المللي تبريز با اعلام اين مطلب گفت: در اين نمايشگاه 478 واحد توليدي  صنعتي ايراني و خارجي در دوازده هزار و 500 متر مربع  فضاي سرپوشيده و پنج هزار مترمربع فضاي باز نمايشگاهي  كالاهاي خود را عرضه خواهند كرد. به گفته وي در بين  واحدهاي شركت كننده در اين نمايشگاه شركت ها وموءسساتي از 17 كشور جهان شامل آلمان، چين، دانمارك، آمريكا، تركيه،  كانادا، فرانسه، ژاپن، سوئيس، سوئد، كره جنوبي، انگليس،  هلند، بلغارستان، اسلووني، ايتاليا، بلژيك، نروژ و امارات  متحده عربي حضورخواهند داشت. وي حضور موءسسات تجارتي و صنعتي كشور ايتاليا در اين نمايشگاه را چشمگيرتوصيف كرد و گفت: يكي از سالنهاي هشتگانه اين نمايشگاه به عرضه  كالاهاي 65 موءسسه بازرگاني اين كشور اختصاص داده شده است.  مديرعامل شركت نمايشگاههاي بين المللي تبريز گفت: همزمان  با برگزاري نمايشگاه، پنجمين همايش توسعه صادرات ايران و نيز سمينار سازندگان لوازم خانگي ايران در تبريز آغاز بكار خواهند كرد. هفتمين نمايشگاه بين المللي تبريز، از 21 تا 28 مرداد ماه سال جاري براي بازديد علاقمندان داير خواهد بود. 
