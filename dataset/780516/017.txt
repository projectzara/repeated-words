 گروه اقتصادي: درپي برگزاري مجامع عمومي سالانه بسياري  از شركتهاي پذيرفته شده در بورس تهران، هفته پيش حجم  دادوستد سهام در اين بازار دوباره بالا رفت و از نظر ارزش ريالي سهام معامله شده نسبت به هفته قبل از آن 209 درصد افزايش يافت و از 30 ميليارد ريال گذشت. تعدادسهام  دادوستد شده نيز 3/2 برابر شد و به 9 ميليون و 95 هزار سهم رسيد.  بيش از 40 درصد كل ارزش سهام معامله شده در بورس طي هفته  پيش مربوط به سهام شركتهاي صنايع شيميايي ايران و كولرگازي ايران بود.  صنايع شيميايي ايران كه قريب دوميليون سهم عرضه آن از سوي بانك صنعت و معدن با قيمت هايي بين 3350 تا 3450 ريال براي هر سهم در بورس فروخته شد، 6 ميليارد و 658 ميليون ريال از ارزش كل معاملات بورس رابه خود اختصاص  داد. نرخ سهام اين شركت در پايان معاملات در رقم 3450 ريال تثبيت شد كه 60 ريال كمتر از بهاي آن در آخرين  معامله اين شركت در اول خرداد بود.  ديگر شركتي كه هفته پيش دادوستد سهام آن پررونق بود توسعه صنايع بهشهر است كه 479 خريدار براي 736 هزار سهم  آن 2 ميليارد و 363 ميليون ريال پرداخت كردند.  سهم اين شركت در 26 تيرماه با نرخ 3716 ريال معامله شده  بود ولي در پايان هفته پيش در رقم 3361 ريال تثبيت شد و 355 ريال(حدود 10 درصد)تنزل قيمت نشان داد.  در مقابل قيمت سهام ايران خودرو هفته پيش 83 ريال بالا رفت و به 6119 ريال رسيد اين افزايش نرخ ناشي از خريد 273 هزار سهم توسط 290 خريدار بود و اين شركت را به  چهارمين شركت پررونق بورس در هفته پيش تبديل كرد. در كل  معاملات هفته پيش قيمت سهام و حق تقدم 49 شركت افزايش و 31 شركت كاهش يافت و سهام 14 شركت نيز بدون تغيير قيمت  دادوستد شد.  شاخص كل قيمت 55/21 واحد، شاخص مالي 65 واحد و شاخص صنعت  حدود 17 واحد در هفته پيش تنزل داشتند ولي به علت سود قابل توجه شركتها شاخص بازده نقدي 102 واحد بالا رفت. نرخ  خريد و فروش واريزنامه هاي صادراتي نيز در پايان هفته  پيش در رقم 4980 ريال براي هر دلار تثبيت شد كه 15 ريال  بيشتر از نرخ پايان آن در هفته ماقبل است. 
