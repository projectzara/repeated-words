 چند روز پيش فرصتي دست داد كه به اتفاق نمايندگان  شركتهاي هواپيمايي داخلي و خارجي از فرودگاه بين المللي  امام خميني(ره)ديدن كنم. به دست آوردن اطلاعات دست اول  از طرحي ملي كه مدتهاست در دست ساخت است بي اندازه جالب و زماني كه اين اطلاعات از پايان قريبالوقوع و آغاز به  كار طرح خبر مي دهند، خوشايند است. در حال حاضر فاز اول  اين طرح در حال پايان است: ساخت باند فرودگاه محوطه هاي  پارك هواپيما، نصب تجهيزات ناوبري، روشنايي محوطه  پاركينگها، روكش كردن، احداث پلها و ايجاد راه دسترسي به  فرودگاه از دو آزادراه مجاور، ايستگاههاي آتش نشاني،  ترمينال بار، شهرك كارمندان، استراحتگاه كارمندان، ساخت  برج مراقبت و نصب تجهيزات آن همه به پايان رسيده است.  ترمينال مسافري در دست ساخت است و بناي كلي عمارت، تمام  شده و حتي در طبقات سنگفرش كردن كف ساختمان به پايان  رسيده است. همچنين محوطه سازي و تامين روشنايي باند نيز در شرف پايان است و از ميان شركتهاي هواپيمايي، شركت هما در حال به پايان رساندن سالني است كه به عنوان مركز خود برگزيده است. بنابه اعلام مهندس "چگونيان "كليه پروازهاي  آزمايشي ناوبري نيز انجام شده است و فرودگاه مي تواند در روز فعاليت داشته باشد، فعاليتي كه پس از نصب سيستم  روشنايي باندها مي تواند شبانه روزي شود و در حال حاضر بيش از چهار هزار نفر در تلاش هستند، تا هرچه سريعتر اين  امر تحقق يابد. اما اكنون كه اين طرح رو به پايان است  يادآوري برخي نكات به نظر ضروري مي رسد:  1- فرودگاه امام خميني يكي از بزرگترين طرحهاي كشور است  كه بيش از دو دهه عمليات اجرايي آن به طول انجاميده است.  گرچه در طول اين مدت حوادثي مانند انقلاب و دفاع مقدس و برخي حوادث ديگر در مقاطعي باعث تعطيلي كار شد وليكن به  نظر مي رسد كه ضعفهاي مديريتي نيز در طولاني شدن ساخت  فرودگاه بي تاثير نبوده است. ضعفهايي كه بيشتر از كار آزموده نبودن افراد ناشي مي شده است.  حال كه اين طرح رو به پايان است، خوب است مسئولان و مجريان طرح به تدوين نتايج و ساختار مديريتي آن همت كنند تا آزموده هاي اين طرح بزرگ كه تركيبي منحصر به فرد از تخصصهاي متنوع را به خدمت گرفته است، در ساير طرحهاي ملي  كشور به كار بسته شود.  بايد بخاطر داشت اكنون زمان نقد عملكرد گذشته است، خوب است نهادهاي مسئول انتشار اطلاعات بيشتر، در مورد نتايج  حاصله اجازه نقد عملكردها، سياستها و برنامه هاي گذشته  را بدهند.  2- راه اندازي فرودگاه امام خميني تاكيدي است بر اهميت  موقعيت جغرافيايي ايران به عنوان چهارراه آسيا، در نتيجه  عملكرد مسئولانه و دقيق اين فرودگاه مي تواند شاهدي بر كارآيي نهادهاي اجرايي و درك آنها از اهميت اين نقش نيز باشد. در نتيجه فراهم آوردن زمينه گسترش فعاليتهاي اين  فرودگاه از هم اكنون ضروري به نظر مي رسد كه البته به  نظر مي رسد مسئولان فرودگاه امام خميني به فكر اين بخش  بوده اند و در حد توان خود نيز كوشيده اند. از جمله  برنامه هاي آنها مي توان مشخصا" به واگذاري زمين از اراضي فرودگاه به اتحاديه صادركنندگان فرش جهت تاسيس  منطقه آزاد تجاري فرش در مجاورت فرودگاه و واگذاري زمين  به مركز توسعه صادرات ايران جهت احداث نمايشگاه اشاره  كرد. اما به نظر مي رسد انجام موءثرتر برنامه ها به  هماهنگي نهادهاي دولتي ذيربط از قبيل گمركات، سازمان  هواپيمايي كشوري و وزارت بازرگاني و... و همياري موءثرتر بخش خصوصي وابسته است.  3- گرچه به اهميت حضور بخش خصوصي در بند گذشته اشاره شد،  اما با توجه به گستردگي زمينه هاي فعاليت اين بخش  توضيحات بيشتر ضروري است. فعال شدن فرودگاه امام خميني  به عنوان بزرگترين فرودگاه كشور و يكي از چند فرودگاه  بزرگ جهان در گرو فعاليت شديد در بازاريابي، ترانزيت  كالا و مسافر، بخشهاي خدماتي و گسترش صنعت توريسم و...  است. در حال حاضر بخش خصوصي در تمامي اين بخشها فعاليت  دارد و بخشي از بهترين مديران و كارگزاران اين رشته ها در بخش خصوصي به انجام وظيفه مشغول هستند. فراهم آوردن  زمينه حضور بنگاههاي خصوصي و ارائه تسهيلات به آنها باعث  مي شود تا فعاليتهاي فرودگاه سريعتر گسترش يابد. ساخت  فرودگاه امام خميني به پايان نزديك مي شود و بايد كوشيد تا از باند پرواز آن به سوي آينده اي بهتر پرواز كرد.  علي دادپي 
