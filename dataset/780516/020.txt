 مردم جهان براي تماشاي آخرين كسوف قرن آماده مي شوند    طرح از: ديويد ايوزن كاريكاتوريست چك(از مجموعه سومين  دوسالانه كاريكاتور تهران) جهانگردان براي تماشاي آخرين خورشيدگرفتگي قرن، بيشتر از اروپا ژاپن و كشورهاي منطقه خليج فارس وارد ايران  مي شوند همه چيز در كمتر از دو دقيقه اتفاق مي افتد.  ساعت 3 بعدازظهر روز 20 مرداد 1378 آغاز اين شمارش معكوس  است. از دل هرم گرماي نيمروزي تيرگي بيرون مي زند و چشمك زنان كوچك نمايان مي شوند تا خورشيد براي آخرين بار در قرن بيستم روي در نقاب تاريكي كشد.  لحظاتي بعد تاج خورشيدي، نگاه ميليونها نفر را به سمت  خود مي دزدد تا منظره آخرين كسوف كامل هزاره دوم ميلادي  براي هميشه در خاطره ها حك شود.  اينجا آغاز شليك دوربين هاي عكاسي، فيلمبرداري، شبكه هاي  ماهواره اي و.. به منظور رصد كسوف است.  ثانيه هايي كه از مدتها قبل، سيل بي كران اخبار را به  روي آنتن تلويزيون، موج راديو و صفحه مطبوعات جاري ساخته  بودند، اكنون در آسمان جان گرفته اند.  حكايت چيست؟ در آستانه ورود به هزاره سوم ميلادي آخرين  كسوف قرن چه مي خواهد بگويد؟ چه اتفاقي در حال وقوع است؟ ماجرا، از آنچه براي پيشينيان با وحشت همراه بود،  ساده تر است.  به گفته دكتر منصور وصالي، دكتراي فيزيك "كسوف يا خورشيدگرفتگي هنگامي رخ مي دهد كه زمين، ماه و خورشيد در يك خط قرار مي گيرند. در اين هنگام ماه، مانع رسيدن نور خورشيد به بخشي از كره زمين مي شود اما به دليل چرخش  زمين به دور خود و حركت ماه اين سايه نيز روي زمين حركت  مي كند. " به گفته بابك امين تفرشي يكي از محققان مهم ترين كسوفي  كه نسل هاي بعدي در پيش رو دارند در سال 2187 م. و به  مدت 7 دقيقه و 25 ثانيه رخ مي دهد و بلندترين گرفت  خورشيد طي 4000 سال است.  اما با وجود رخداد كسوف هاي متعدد در طي سال تا 35 سال  ديگر هيچ كسوف كاملي از سرزمين ما مشاهده نمي شود.  به همين جهت كسوف 20 مرداد 78 به عنوان آخرين كسوف كامل  و قابل روءيت در ايران در كانون توجه قرار گرفته است.  اين اتفاق كه از ساعت 3 بعدازظهر آغاز مي شود نزديك به  سه ساعت و در نواري به عرض يكصد كيلومتر به طول  مي انجامد و اين در حالي است كه گرفتگي كامل تنها كمتر از دو دقيقه قابل روءيت است در اين زمان سه ساعته از شدت  نور خورشيد در آسمان كاسته مي شود و چند ثانيه قبل و بعد از وقوع كسوف كلي دو پديده مهم به نام "دانه هاي بيلي "و " حلقه الماس "در آسمان متولد مي شوند.  دكتر ميرترابي، دكتراي نجوم در نشست ويژه كسوف در" پكا"  اظهار داشت: "دانه هاي بيلي در نتيجه تابيدن كوتاه مدت  اشعه خورشيد از ميان پستي و بلنديهاي كنار قرص ماه بوجود آمده و در قالب تكه هاي درخشاني از چشم ناظر زميني ديده  مي شود. " همچنين" حلقه الماس "عميق ترين دره در سطح ماه است كه  نور خورشيد با عبور از آن به چشم ما مي رسد.  اين دو اتفاق يكبار قبل از كسوف كامل و يكبار بعداز آن  اتفاق مي افتند.  چشم ها; خطر در كمين است !  مي گويند طيف نور خورشيد گستره بزرگي را مي پوشاند كه  تنها بخشي از آن براي ما قابل روءيت است و اشعه هاي  ماوراء بنفش و مادون قرمز تشكيل دهندگان آن به شمار مي آيند.  آخرين كسوف كامل قرن بيستم در عين برخورداري از زمان  كوتاه آسيبهاي جبران ناپذيري را در خود جاي داده است.  اين كسوف كه در كمتر از 2 دقيقه به طور كامل قابل روءيت  است خطر نابينايي را براي 10 درصد از جمعيت كشور به  دنبال دارد.  يعني در كمتر از 120 ثانيه، 6 ميليون ايراني در صورت عدم  رعايت مسايل ايمني، نورچشم خود را از دست مي دهند.  شمار زيادي از حيوانات نيز كه در مزارع، تپه ها، ييلاقات  و... بسر مي برند از اين قاعده مستثني نيستند. به گفته  دكتر محمد شهرجردي، جراح و متخصص چشم، در 20 مرداد به  دليل كاهش نور خورشيد و تاريك شدن هوا مردمك چشم ما گشوده تر از حالت معمول مي شود و اين بهترين فرصت براي  اشعه هاي ماوراء بنفش و مادون قرمز است تا جبران ناپذيرترين صدمه هاي خود را به شبكيه چشم برسانند.  روءيت بي خطر چطور ممكن است؟ مديرعامل بنياد علمي زيرك زاده در تاريخ دهم مرداد ماه  جاري درباره خطرناك بودن عينك هاي مقوايي كسوف هشدار داد و گفت: "اخيرا" با توجه به شباهتي كه بعضي از كاغذهاي  كادو و يا زرورق با ورقه هاي "مايلار" دارند، عينك هايي  به بازار آمده است كه در آنها به جاي مايلار، از اين  ورقه هاي براق نقره اي رنگ استفاده شده است. " به گفته وي اين نوع مواد، قابليت جذب پرتوهاي زيان آوري  مانند فرابنفش و مادون قرمز را ندارند و استفاده از آنها باعث آسيب ديدن چشم مي شود.  در همين حال انجمن چشم پزشكي ايران با استناد به آخرين  تحقيقاتي كه در كشورهاي غربي و خصوصا" در بيمارستان  چشم پزشكي" مورفيلد" انگلستان انجام گرفته معتقدند:  " عينك هاي كسوف كه توسط بعضي كمپاني ها از پوليمرهاي  مخصوص ساخته شده اند هرچند پرتو مادون قرمز را جذب مي كنند ولي كليه انجمن ها و مسئولان كانون هاي علمي  چشم پزشكان و اپتومتريست ها استفاده از آنها را قابل  اطمينان نمي دانند. " اين در حالي است كه عينك هاي ويژه كسوف كه در مراكز مختلف از جمله مركز اطلاعات جغرافيايي شهر تهران، انجمن  پكاد، ماهنامه نجوم و... به فروش مي رسند همگي به تاييد انجمن نجوم ايران رسيده و در سطحي وسيع در كشور توزيع  شده اند.  مجيد آل ابراهيم سازنده عينك هاي ويژه كسوف مي گويد: "در تمام دنيا يك استاندارد خاص براي توليد اين گونه عينك ها وجود دارد و آن دارا بودن مشخصات طيفي است كه انجمن  بين المللي نجوم براي همه كشورها تعيين كرده است. " به گفته اين كارشناس، اينكه جنس پايه عينك ها از مقوا باشد يا كالايي ديگر مهم نيست. بلكه مهم فيلتري است كه  در كنار اين عينك ها استفاده مي شود و داراي مشخصات طيف  استاندارد است.  وي مي افزايد: "از آنجا كه سياست انجمن بين المللي نجوم،  سوق دادن و آشنا كردن مردم با علم نجوم است، انجمن  آسيايي نجوم در هند پيشنهاد كرد براي ساخت بدنه و دسته هاي عينك از مقوا يا كاغذ استفاده شود تا براي مردم  مقرون به صرفه باشد. " به گفته مجيد آل ابراهيم حتي با بهترين فيلتر و مناسبترين شرايط هم نبايد به طور مداوم به خورشيد نگاه  كرد بلكه بايد هر 30 ثانيه يكبار استراحتي به چشم داد تا آسيبي به آن نرسد. " كسوف; آغازي بر جذب جهانگرد در شرايطي كه در بسياري از نقاط دنيا، آخرين كسوف قرن  فقط براي چندثانيه قابل مشاهده است در ايران اين زمان به  نزديك 2 دقيقه مي رسد.  جاذبه هاي توريستي سرزمين و شمار بالاي ابنيه و آثار تاريخي در هريك از استانهاي كشور بي شك جهانگردان بسياري  را به ايران سوق مي دهد.  معاون امور بين الملل و بازرگاني سازمان ايرانگردي و جهانگردي با اشاره به فقدان اطلاعات و آمار دقيق در زمينه جهانگردي مي گويد: "كشور ما به لحاظ برخورداري از موقعيتي ويژه اين امكان را داشت كه يكصد هزار نفر توريست  را به اين منطقه جذب كند. اما رخداد برخي مسايل در هفته هاي گذشته سبب شد بسياري از گروههاي توريستي سفر خود به ايران را كنسل كنند. " گفته مي شود در جريان ماجراي دانشگاه تهران 25 گروه 15 تا 4 نفره برنامه سفر خود را لغو كردند و اين تعداد فقط شامل مواردي است كه به اطلاع دفاتر خدمات مسافرتي رسيده  است. با اين وجود پر بودن پروازها در روزهاي نزديك به  بيستم مرداد حاكي از ورود جهانگردان بسياري به ايران است.  احتمال مي رود بيشتر اين افراد علاقه مندان به علم نجوم  و منجمان آماتور باشند.  به گفته منابع آگاه به هيچ يك از تقاضاهاي اتباع كشور امريكا پاسخ مثبت داده نشده و جهانگردان بيشتر از اروپا،  ژاپن و خليج فارس وارد ايران مي شوند.  با وجودي كه 10 استان كشور در مسير سايه ماه قرار داشته  و بهترين موقعيت را براي رصد كسوف كامل در اختيار دارند اما تقاضا بيشتر متوجه شهر اصفهان است.  مسئول برنامه كسوف 78 در سازمان ايرانگردي و جهانگردي در اين باره مي گويد: "وضعيت و موقعيت مراكز استانها در خورشيدگرفتگي 20 مرداد نشان مي دهد كه شهرهاي همدان،  كرمانشاه، خرم آباد، اراك و سنندج به دليل نزديك بودن به  لبه سايه، گرفتگي كامل خورشيد در آنها چند ثانيه اي  بيشتر نخواهد بود. " از سوي ديگر يك شركت خصوصي در اصفهان و نهاوند با تهيه  بالن هايي قصد دارد بر جذابيت اين پديده طبيعي بيافزايد.  چندي قبل نيز سازمان نقشه برداري پيشنهاد" پرواز كسوف " را مطرح كرد كه با استقبالي از سوي متخصصان روبه رو نشد.  كسوف 78 بخش اقتصاد را زنده مي كند هرچند كه اعتبار تخصيص يافته براي كسوف 20 مرداد 78 رقمي بيش از 6 ميليون تومان را شامل نمي شود اما مشاركت  نهادها و سازمان ها در اين ميان چشم گير بود. و آخرين  كسوف قرن را به يك مشاركت ملي تبديل ساخته است.  اين روزها پربودن مراكز اقامتي، سياحتي، هتل ها،  مهمانسراها، خوابگاه دانشجويان و.. نشان مي دهد تقاضا بيشتر از عرضه بوده و ظرفيت ها برابر با نيازها نيست.  مشاور بين الملل سازمان ايرانگردي و جهانگردي معتقد است:  " وقتي كسوف 78 به وضوح نيازها و كاستي ها را نشان دهد سرمايه ها نيز به سمت تاسيس مراكز اقامتي و... پيش  مي رود. " دكتر سينايي مي افزايد: "اگر مردم و مسئولان محلي به اين  درك برسند كه منافع اقتصادي حاصل از صنعت توريسم زندگي  آنان را متحول مي كند آن وقت بهتر به رشد جهانگردي كمك  خواهند كرد. " كارشناسان معتقدند در رخداد كسوف 78، اقتصاد شهرها براي  چند روز متحول مي شود و آثار مثبت اين پديده كه بر همه  بخش هاي جامعه تاثير مي گذارد به منزله خون جديدي است كه  به اين بخش ها تزريق شده باشد.  به گفته معاون امور بين الملل و بازرگاني سازمان  ايرانگردي و جهانگردي تا سال 1375، 450 هزار نفر مسافر ورودي به ايران داشته ايم كه اين رقم در سال 77 رشدي 33 درصدي را به همراه داشت.  دكتر امامي مي گويد: "از هر يك هزار جهانگرد يك نفر سهم  ايران است يعني اگر هر نفر فقط هزار دلار هزينه كند تنها يك دلار به ايران مي رسد. " به گفته وي در شرايطي كه ايران اين قابليت را دارد كه  جزو 20 كشور توريست پذير جهان باشد اكنون در رتبه هشتادم  جاي گرفته است.  به نظر مي رسد كسوف 20 مرداد 1378 فرصت مغتنمي بود تا سازمان ايرانگردي و جهانگردي و نهادهاي ديگر تجربه  مناسبي را در جذب جهانگرد پشت سر بگذارند.  اگر بپذيريم كه در آن روز 20 هزار مسافر وارد ايران  مي شوند و هريك فقط هزار دلار هزينه مي كنند 20 ميليون  دلار به اقتصاد مملكت كمك مي شود.  آن هم براي واقعه اي كه در كمتر از سه ساعت اتفاق  مي افتد و زمان روءيت كسوف كلي آن كمتر از 2 دقيقه است.  اما اين امكان تا 35 سال ديگر دست نمي دهد. كسوف بعدي در 20 مارس 2034 ميلادي مصادف با بعدازظهر آخرين روز اسفند 1412 شمسي رخ مي دهد تا آن زمان چه مي خواهيم بكنيم؟!  " نسترن ظفراردلان " 
