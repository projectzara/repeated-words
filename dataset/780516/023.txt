 رهبران ميانه رو و تندرو كوزوو درباره تركيب شوراي  انتقالي به توافق رسيدند " هاشم تاچي "و" ابراهيم روگوا" درباره تركيب شوراي  انتقالي كوزوو به توافق رسيدند.  به گزارش خبرگزاري فرانسه هاشم تاچي رهبر ارتش آزاديبخش  كوزوو و رقيب سياسي اش "ابراهيم روگوا" رهبر آلبانيايي هاي ميانه رو براي بحث درباره تركيب اين شورا،  با يكديگر ديدار كردند.  اين شورا به رياست "برنار كوشنر" نماينده سازمان ملل  متحد در امور اداري كوزوو، نهادي شورايي متشكل از گرايشهاي مختلف آلبانيايي و صرب است كه نمايندگي مردم  كوزوو را نزد نمايندگي اداري سازمان ملل متحد عهده دار خواهد بود.  هاشم تاچي با تاييد ديدار با روگوا گفت: ابراهيم روگوا پذيرفت كه به تحريم شوراي انتقالي پايان دهد. وي اين  ديدار را كه تحت نظارت برنار كوشنر برگزار شد، خوب توصيف  كرد و گفت: در اين ديدار راههاي از ميان بردن مشكلاتي كه  با آن مواجهيم، مورد بحث قرار گرفت.  در همين حال، "بيل كلينتون "رئيس جمهوري آمريكا در مصاحبه اي كه در هفته نامه هاي مستقل يوگسلاوي و بوسني  منتشر شد، خواستار نابودي سياست "اسلوبودان ميلوسوويچ " رئيس جمهوري يوگسلاوي شد.  به گزارش خبرگزاري فرانسه از بلگراد، در اين مصاحبه كه  هنگام حضور كلينتون در اجلاس كمك به بالكان در سارايوو انجام گرفت، رئيس جمهوري آمريكا گفت: سياستي كه  ميلوسوويچ و نيروهايش در 12 سال اخير به اجرا گذاشته اند،  بايد محو و نابود شود. ايده هاي مربوط به برتري يك نژاد يا مذهب، بايد به زباله دان تاريخ سپرده شود.  كلينتون تصريح كرد: واشنگتن از طرح كاملا" سيستماتيكي  براي نابودي آلبانيايي تبارهاي كوزوو اطلاع دارد.  وي تصريح كرد: ميلوسوويچ قدرت سياسي خود را براساس برتري  نژادي و مذهبي صربها و حق موروثي آنان در سلطه مطلق در صربستان بزرگ، بنا كرده است.  كلينتون گفت: گرچه دست ساير رهبران منطقه اي نيز آلوده  است، ولي ميلوسوويچ ابتدا باعث ايجاد كشمكش در بوسني و سپس در كوزوو شد و او داراي ايده هاي تاريك و وحشتناكي  است وي افزود: تا زماني كه ميلوسوويچ بر مسند قدرت باشد،  جامعه بين المللي تنها به دادن كمك هاي امدادي به  يوگسلاوي اكتفا خواهد كرد، زيرا هرگونه كمك ديگري موجب تقويت قدرت وي خواهد شد. 
