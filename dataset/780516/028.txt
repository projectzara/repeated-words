 معني مشروطه در دو كشور عثماني و ايران(بخش پاياني) منع استخدام مسيحي، ارجاع مجدد خدمات گمرك و پست و غيره  به كارمندان ايراني، يعني نفي پريم و نستوريان ارتدوكس،  مقابله با سلطنت مستقله روس در خاك آذربايجان، بستن  مدرسه ميسيونرهاي امريكائي، ايجاد مدارس جديد ايراني،  اين بود پيام قيام و چكيده كلام مشروطه خواهان قبل از مرگ مظفرالدين شاه.  امروزه با توجه به مندرجات منابع آن زمان، در مي يابيم  كه اهم آمال و آرزو و بيشترين تلاش و همراهان مشروطه  آزاديخواهان، بعد از صدور فرمان مشروطيت نيز، بر محور مبارزه با ميسيونرهاي بيگانه، اصلاح امور آموزش و پرورش  و افتتاح مدارس جديد در تهران و شهرستانها بوده است.  جلد اول كتاب" حيات يحيي "بعد از شرح حال نويسنده، به  گزارشهاي مربوط به گشايش مدارس جديد در تبريز و تهران -  فعاليتهاي فرهنگي ميرزا علي خان امين الدوله، انجمن  معارف و ساير امور مربوط به تعليم و تربيت اختصاص يافته  است.  سيداحمد كسروي، در آغاز" تاريخ مشروطه ايران "روزنامه و دبستان و كارهاي ميرزا علي خان امين الدوله را آغاز بيداري در توده ايران دانسته و با ادامه بحث، در گفتار:  " پيشرفت دبستانها" چنين مي نگارد:  ... چنانكه گفتيم دبستان در ايران از سال 1275(1314 ق) آغاز؟... دبستانها سال به سال بيشتر مي گرديد. و ما مي بينيم در سال 1279 كه چهار پنج سال از آغاز پيدايش  دبستان مي گذشت، بيست و يك دبستان برپا مي بوده(هفده در پايتخت، چهار در تبريز و بوشهر و رشت و مشهد)و اينها همه پديدآورده خود مردم بوده و رفتش را نيز آنان  مي داده اند، دولت را پايي در ميان نبوده.. همه ساله در حياط دبستان جشني برپا بود... و بسيار رخ مي داد كه در رفت يك ساله يك دبستان را مردم در همان نشست جشني  مي دادند. و اين روال چند سال پس از آغاز مشروطه هم رواج  داشت.  تا سال 1285 كه مظفرالدين شاه فرمان مشروطه را داد دبستان رواج بسيار يافته، كمتر شهري بود كه يك يا دو دبستان يا بيشتر در آن نباشد. دلبستگي مردم به اينها به  جائي رسيد كه كار به گزافه انديشي كشيد و بسياري از ايشان چنين پنداشتند كه تنها چاره دردهاي كشور همان  دبستانست"(تاريخ مشروطه ايران. صص 3839).  شاعر واقع گرا صابر طاهرزاده، در اثر گرانقدر و بيدارگر " هوپ هوپ نامه "اشعار زيادي درباره مشروطه، بويژه مدارس  جديد و مزاياي سوادآموزي، انتقاد از مكتبهاي قديم سروده  و در جريان جنبش مشروطه كمكهاي فراواني به تنوير افكار عمومي كرده است.  روزنامه" انجمن "ارگان انجمن ايالتي آذربايجان، از نخستين شماره، سلسله مقالاتي با عنوان: "سروش غيبي " انتشار داده و درباره ايجاد مدارس جديد به هزينه مردم،  انتظام امور آموزش و راههاي رهايي از وابستگيهاي فرهنگي،  جلوگيري از فعاليت مبلغين مسيحي در آذربايجان بحثهاي  كافي كرده است.  تمام اين تلاشها و اقدامات خيرخواهانه، از نتايج و آثار جنبش مشروطه فرهنگي به شمار مي رود كه با بناي مسجد و مدرسه سپهسالار آغاز به كار كرد و در كنار همان مجتمع  فرهنگي، فرمان مشروطيت، دولت و انتخاب وكلاي ملت، به  تشكيل مجلس شوراي ملي، انجاميد.  به نظر مي رسد كه، پيدايش دو جنبش همنام، در يك دهه زمان،  و در يك مكان، باعث تداخل شهرت يكي در ديگري شده و ادامه جنجال مشروطه سياسي، دخالت بيگانگان،  دسته بندي هاي مخالفان و هواداران و ساير پيش آمدها،  خاطره مشروطه به معني: جايگاه موقوفه مدرس و محصل را از يادها برده است ولي قدر مسلم اين است كه ضربالمثل  معروف: "فلاني به مشروطه اش رسيده است "از اصطلاح اخير پيدايش يافته و معني گرفته است و بيانگر آثار و افتخارات  حاصله از تحصيل در اين مجتمع بوده و رسيدن به درجات آن،  بالاترين آرزوي هر فرد در كشور ايران و عثماني بوده است.  براي بيان اين هوس مطلوب و آرزوي قابل تمثيل، دو نوشته  معتبر، يكي از منابع عثماني و ديگري از منابع ايراني را وثيقه كلام كرده بسط و مقال مي نمايد.  در جلد يكم "تاريخ جودت "آمده است  "... علما و مدرسين مدارس سلطان محمود سلطان بايزيد، به  واسطه احاطه بر علوم و معارف زمان، در مسند قضا فتوا،  مورد اعتنا و احترام دولت و ملت بوده و اوامرشان براي  خاص و عام لازم الاجرا. آنان داخل انجمن مشورت، محرم  اسرار سلطنت، واقف به احوال مملكت بودند و بي جهت معزول  نمي گشتند. مدرسان آن حوزه علميه، بدون طي درجات و كسب معلومات به كسي "پايان نامه "نمي دادند و كسي را براي  استخدام در ليست "دوره كارآموزي "ثبت نام نمي كردند.  استخدام در دو رشته قضائي - تدريس انجام مي شد فارغ التحصيلان راغب به امور قضائي، با انجام امتحانات  ورودي و اثبات لياقت و توان علمي، به مدت 6 ماه ديگر در مدرسه عالي "صحن ثمان "دوره كارآموزي ديده و سپس با دريافت حكم استخدام، در شهرهاي بزرگ كشور به درجات به  امور قضائي و حقوقي و فقهي مي پرداختند.  استخدام مدرس، به امتحانات ورودي و دوره كارآموزي نياز نداشت. فقط به استحقاق فارغ التحصيلان را به نوبت به نام  مدرس استخدام و آنان در نخستين كلاسهاي "صحن ثمان "وظايف  تدريس را انجام مي دادند. هرگاه مدرسين بر منوال سابق به  مقام مولويت و قاضي عسكر هم نائل نمي شدند و يا به كاري  نمي شايستند همين حكم مدرسي براي آنان مدار معيشت و وسيله استخدام در دستگاه دولت و دريافت وظيفه و حق تقاعد مي گشت. بدين لحاظ بوده است كه كبارزاده هاي نااهل از طريق تدريس داخل خدمت مي شدند وزراء و وكلا، به خاطر اين كه اصحاب علميه(قضات و شيخ الاسلامها)از قتل و مصادره مصون هستند فرزندانشان را داخل طريق قضائي  مي كردند.  در قرون اخير، مراتب و مقامات قضائي و مدرسي، از طريق  رشوت و شفاعت و يا انتساب به مقامات، به اشخاص وابسته و نااهل هم اعطا گرديد و از ارزش و مقام علمي آن كاسته شد.  در نتيجه حكم و مقام مدرسي نه براي وظايف تدريس، بلكه  ترفيع پايه و استفاده از(مزاياي قانوني)آن، مورد درخواست و آرزوي همگان گرديد. "(ص 116- 117) گفتار يحيي دولت آبادي، درباره مدرسه سپهسالار نيز در خور اعتناء مي باشد. او مي نويسد:  " چند سال است نگارنده مي خواهد يكي از مدارس تهران را انتخاب كرده به تدريج محصلين آنجا را به اشخاص طالب علم  متدين و خوش اخلاق منحصر نمايم و سالي يك مرتبه از تحصيلات آنها امتحان شده پس از تكميل تحصيلات به مشاغل  روحاني اشتغال يابند و از محصلين مدارس جديد هر كدام  بخواهند به شغل روحانيت بپردازند به آن مدرسه وارد كردند تا آن مدرسه سرمشق ساير مدارس ديني بگردد و رفته رفته  همه اصلاح شود تصور مي كردم صلاحيت دارترين مدارس براي  اين كار مدرسه سپهسالار ناصري باشد كه چون توليتش با شاه  است و از طرف پادشاه غالبا" به يكي از رجال متدين واگذار مي شود شايد بشود او را وادار كرد نظريات اصلاح خواهانه  را در آن مدرسه به موقع اجرا گذارد...  نگارنده براي اجراي مقصد خود با موثق الملك داخل مذاكره  شد به او مي گويد: حالا كه شما در اتمام بناي مدرسه  ناصري سعي مي نمائيد چه بهتر كه در امر تحصيلات آنجا نيز اقدامي نفرمائيد، خصوصا" يك قسمت از شاگردان مدارس جديد هم البته در صدد تحصيل علوم ديني بر خواهند آمد از معقول  و منقول و مدرسه اي كه صلاحيت ورود آنها را داشته باشد نداريم. چه بهتر آنكه مدرسه ناصري اختصاص به اين كار بيابد و در آتيه جامع ازهري مانند جامع ازهر مصر در تهران ديده شود، از نظامنامه هم استفاده مي شود كه نظر حقيقي باني اين بنا همين بوده است...  بديهي است هركس بخواهد به اصلاح امور تحصيلي هر يك از مدارس ديني موجود ما خصوصا" مدرسه ناصري بپردازد به مشكل  بزرگي برخواهد خورد. گفتم خصوصا" مدرسه ناصري، بلي ! به  واسطه آنكه سكونت در اين مدرسه به واسطه خوبي بنا و نيكوئي آب و هوا و عنواني كه دارد به زحمت به دست اشخاص  آمده و اشخاصي كه اين نعمت را به دست آورده اند وسايل و وسائط زياد داشته اند. براي از دست ندادن مكان خود نيز همان وسايل و وسائط را بكار مي اندازد در اين صورت مشكل  مزبور در اين مدرسه بيشتر از ساير مدارس است. در اين  صورت به نايبالتوليه كنوني مدرسه ناصري حق بايد داد كه  نتواند در شروع به اصلاح درس مدرسه قدم عاجلي بردارد،  زيرا به محض اقدام بايددو ثلث ياسه ربع ازساكنين مدرسه را بيرون وحقوق آنان راقطع  نمايد. اين است كه نگارنده هم توقع ندارد موثق الملك  بتواند تمام نظريات مرا در اصلاحات تحصيلي مدرسه ناصري  به موقع اجرا گذارد فقط دو كار مي تواند بكند اول آنكه  براي ورود اشخاص شرايطي وضع و با دستخط شاه آن را قانوني  نمايد. دوم براي كساني كه اكنون در مدرسه سكونت دارند عنوان امتحان ساليانه به ميان بياورد تا به تدريج اشخاص  نااهل وارد نشوند و نااهلان حاضر از ميان بروند. " مدارس موقوفه "صحن ثمان "سلاطين عثماني و مدرسه سپهسالار ناصري تهران مشروطه هايي بودند كه به زحمت، با وسايل و وسائط زياد، نعمت سكونت و تحصيل در آنها به دست مي آمد.  دستيابي بدانها، رسيدن به مدارج عاليه تحصيل و به مثابه  حصول مراد براي دريافت مدرك ليسانس و دكترا و استفاده از مزاياي آنها بوده است و بدين سبب به اشخاص موفق و مراد يافته، مي گفتند:  فلاني به مشروطه اش، رسيده است  كسروي و ساير پژوهندگان نهضت مشروطه، علاوه بر كتابهاي  عبدالرحيم طالبوف، ميرزاآقاخان كرماني، زين العابدين  مراغه اي، صابر طاهرزاده و غيره، وجود روزنامه ها را يكي  از عوامل بيداري و آگاهي مردم قلمداد كرده اند. بديهي  است كه كتابها و روزنامه ها زماني مي توانند مفيد و موءثر واقع شوند كه مردم سواد داشته باشند. در صورتي كه ده سال  پيش از صدور فرمان مشروطيت، از هزار نفر ايراني، فقط يك  نفر با سواد وكتاب خوان بودند و روزنامه و كتاب حكم  " قرآن در طاقچه يهوديها" داشت.  در كتاب" سوانح عمر" آمده است  " در يكي از شماره هاي روزنامه ثريا(چاپ مصر)نوشته بود:  در اروپا در هر صد نفري يك نفر بي سواد است و در ايران  در هر هزار نفري يك نفر باسواد و اين از بدي اصول تعليم  است. "(ص 19) طالبوف هم مي نويسد: "هزار مساله واجبي داريم كه از آنها به اين(فارسي سره نويسي و ساتيري)پرداختن، به بام هوا سقف ساختن است. زباني كه ده هزار لغت ندارد، گنجايش علوم  اين عهد را ظرف نيست. ملتي كه هنوز از هزار نفر يك نفر سواد ندارد، اگر از اصلاح او صرفنظر نموده به تصفيه زبان  پردازند گناه است.(ادبيات مشروطه. ص 54) طالبوف، براي دفع اين جهل و ظلمت، درمان و درد ملت، چنين  چاره انديشيده بود:  "... براي مملكت اشخاص عالم لازم است و براي تربيت آنان  بايد مدارس عالي ترتيب داد كه نوباوگان به فرنگستان  نروند و فرنگي ماب برنگردند. بلكه در خيال ترقي ملت، خود را مسئول بشناسد. "(انديشه هاي طالبوف تبريزي - ص 47) همين نظريه را يحيي دولت آبادي هم بيان كرده است: "...  امين الدوله مي فهميد مملكت مرد مي خواهد، مرد علم، علم  مكتب و مدرسه و اين چيزيست كه همه كس بايد بفهمد. "(حيات  يحيي، ج 1 ص 180) شمس الدين رشديه، مي نويسد: "حاجي ميرزا حسن(مشهور به  رشديه)فرزند آخوند ملامهدي تبريزي، در سال 1300 ه-. ق.  به عزم تاسيس مدرسه در ايران، بيروت را ترك گفت و از راه  استانبول عازم ايران شد. در استانبول از مدارسي كه با اصول جديد اداره مي شدند، ديدن كرد و سازمان آنها را پسنديد و به خاطر سپرد. "(سوانح عمر ص 23) مدارسي را كه ميرزا حسن در استانبول ديده، با پسند، به  خاطر سپرده بود" رشديه "مي ناميدند كه بعد از دوره  ابتدايي بوده است(حيات يحيي ج 1، ص 181; خاطرات و خطرات، ص 110) ميرزاحسن، در ربيع الاول 1305 ه- نخستين مدرسه به سبك  مدارس عثماني "رشديه "را در تبريز تاسيس كرد و بدين سبب به رشديه شهرت يافت. اين مدرسه در حدود 10 سال با تهديد و تخريب و تحريم مكتبداران قديم و مخالفت روحاني نمايان  قشري، جنجال جهال مواجه گشت تا اينكه ميرزا علي خان  امين الدوله والي آذربايجان شد. ميرزا حسن رشديه را بنواخت و ضمن تاسيس و تحكيم مدرسه رشديه در تبريز، باني  آن را به تهران خواست و در سال 1315 ه-. ق، نخستين مدرسه  رشديه در تهران نيز گشايش يافت.  در سايه معارف پروري و مساعي خيرخواهانه امين الدوله،  تاسيس مدارس جديد(رشديه)در تهران و شهرستانها رونق  يافت و فزوني گرفت و تا صدور فرمان مشروطيت، كمتر شهر و قصبه اي بود كه در آن مدارس جديد به سعي و سرمايه  آزادگان و ترقي خواهان گشايش نيافته باشد.  اين كه كسروي مي نويسد: "... دلبستگي مردم به دبستان به  جايي رسيد كه كار به گزافه انديشي كشيد و بسياري از ايشان چنين پنداشتند كه تنها چاره دردهاي كشور همان  دبستانست. "حق با مردم بوده و خيرانديشان و ميهن پرستان  انديشمند نيز مي دانستند كه، تا نوباوگان ايراني مدرسه  رشديه را طي و تمام نكنند، به مدارس عالي(مدرسه مشروطه) نمي توانند راه يابند و اشخاص عالم و تربيت شده بار آيند و اين مشروطه فرهنگي بوده كه توده مردم را از جهل و بي سوادي رهانيده، به خواندن روزنامه وكتاب، كسب معرفت و معارف سوق مي داد و به دل مي نشست.  مشروطه فرهنگي(تعميم و ترويج مدارس جديد)بعد از استقرار حكومت مشروطه و تشكيل انجمنهاي شهري نيز، مطمح  نظر بوده و در صدر برنامه هاي اصلاحي قرار گرفته و از اهم مسائل اجتماعي به شمار مي آمد. در اين باره قسمتي از مندرجات كتاب" انجمن "عرضه مي گردد.  "... در همين زمينه مقاله مفصلي درباره تاسيس مدارس عالي  با امضاي حاج محمود كاشاني در روزنامه "انجمن "چاپ شده  بود نويسنده ضمن استقبال از پيشنهاد تاسيس دارالفنون در تبريز آمادگي خود را براي كمك به اين مجتمع آموزشي كه  " جامع هرگونه علوم "باشد با اهداء خانه شخصي خود، اعلام  نمود و پس از برشمردن فوايد تحصيل علوم و فنون، بر اين  نكته تاكيد داشته كه با تعليم و تربيت مي توان خاك پاك  آذربايجان را به كلي از خارج بي نياز كرد.  در قسمتي از مقاله مزبور مي خوانيم:  .. والله خيلي خفته و دير بيدار شده ايم. حاجيان همه  رفتند و به كعبه مقصود رسيدند ما هنوز در وادي حيرت و ضلالت آواره و سرگردانيم. حيف است. خجلت است، ننگ است.  در يك محله تبريز كه سكنه آن مغايرت مذهبي با ما دارند،  چندين باب مكاتب منظم داشته باشند. با سرعت تمام تحصيل  علوم و فنون نمايند(مدارس ميسيونرهاي امريكايي براي  مسيحيان)و روزبه روز بر ترقيات علمي و ادبي خودشان  بيفزايند اما اطفال اسلام واولاد بني فاطمه با حال  پريشان در كوچه و بازار روي خاك نشسته و دست تكدي به اين  و آن دراز كنند. آيا مشاهده حال آنها به شرف انسان  برنمي خورد؟ آيا ناموس وطن پرستي را به باد نمي دهد. يك  سال است كه مملكت ما با هزاران خون دل مشروطه شده، اگر به انصاف بنگريم هنوز يك وجب پيش نرفته و يك قدم به  دايره تمدن نگذاشته ايم.  كو يك مكتب صحيح؟ كو يك مريضخانه مرتب؟ كو يك دارالمعجزه؟ كو يك كارخانه كه لامحاله آثار مشروطه باشد.(ص 105106) اين نوشته ها، روشنگر اين حقيقت است كه، مردم رهبران  نهضت مشروطه را براي گام نهادن در دايره تمدن مي جستند.  مكتب و مريضخانه و كارخانه و دارلمعجزه را از آثار مشروطه محسوب مي داشتند و براي ايجاد مجتمع آموزشي خانه  خود را اهداء مي كردند.  آنچه عامه مردم نياز داشتند و" مشروطه رسيدن "را مراد و مطلوب خود مي دانستند مشروطه فرهنگي بود والا مشروطه  سياسي براي جامعه بي سواد غافل با حكومت مطلقه قابل  تشخيص و تمايز نمي بود. 
