 گروه شهري: معاون دارويي وزارت بهداشت، درمان و آموزش  پزشكي گفت: طرح اصلاح فهرست دارويي كشور تقديم هيات  وزيران شده است.  دكتر ابوالحسن احمدياني ديروز به خبرنگار خبرگزاري  جمهوري اسلامي در مشهد گفت كه فهرست 1200 قلم دارو توسط يك هزار پزشك متخصص و استاد دانشگاههاي علوم پزشكي كشور طي 18 ماه بررسي و طرح آن تدوين و نهايي شده است.  او گفت با توجه به اينكه فهرست دارويي با واقعيت هاي  درماني جامعه همخواني ندارد در اين طرح داروهاي كشور به  دو گروه اساسي تقسيم شد: گروه نخست، داروهايي است كه  مورد حمايت دولت از نظر ارزي، يارانه و بيمه اي قرار دارند و گروه دوم، داروهاي غيرحمايتي است كه آزاد عرضه  مي شوند.  به گفته احمدياني اين طرح پس از تصويب در هيات دولت و مجلس شوراي اسلامي از آغاز برنامه پنج ساله توسعه  اقتصادي به اجرا در خواهد آمد.  وي افزود: اين طرح توان اقتصادي دولت در بخش توليد،  واردات داروها و درمان را افزايش مي دهد.  احمدياني اضافه كرد: در 52 كارخانه داروسازي كشور 700 قلم دارو توليد مي شود كه مواد اوليه چهار هزار نوع آن  از خارج وارد مي شود. وي افزود: هم اكنون 250 قلم دارو از خارج وارد مي شود. 
