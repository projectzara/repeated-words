 گروه شهرستانها: درپي تصويب پيشنهاد انجمن نمايش سقز توسط وزارت فرهنگ و ارشاد اسلامي، اولين جشنواره تئاتر كردي شهريور ماه امسال در سقز برگزار مي شود.  در طرح توجيهي اين جشنواره، شناسايي و معرفي فرهنگ مناطق  و بهره گيري از آن در ادبيات نمايشي، تشويق نويسندگان  مناطق به نوشتن متون نمايشي براساس اصالت هاي فرهنگي،  تلاش در جهت ترجمه متون نمايشي زبان محاوره مردم مناطق  به زبان فارسي به منظور مراوده فرهنگي و ايجاد پيوند عام  مردم براي رشد و اعتلاي هنر تئاتر اهداف اين جشنواره ذكر شده است.  مسئول اداره فرهنگ و ارشاد اسلامي سقز در گفت وگو با خبرنگار همشهري اعلام كرد: اين جشنواره به مدت 5 روز و از 18 تا 22 شهريور ماه برگزار مي شود.  به گفته "عثمان كريمي "تاكنون 20 متن نمايشي از استانهاي  ايلام، كرمانشاه، آذربايجان غربي و كردستان به دبيرخانه  جشنواره رسيده است كه از ميان متن هاي نمايشي رسيده، 8 متن برتر انتخاب و به جشنواره راه خواهد يافت.  هيات پزشكي ژاپن علت تولد نوزادان نابينا در روستاي چهار برج را بررسي مي كند گروه شهرستانها: يك هيات علمي - پژوهشي ايراني و ژاپني به  منظور تحقيق و بررسي در زمينه تولد نوزادان نابينا در روستاي چهار برج اسفراين از اين روستا بازديد كردند.  به گزارش خبرنگار همشهري از اسفراين، در اين بازديد علمي،  تحقيقي كه جمعي از چشم پزشكان دانشگاه علوم پزشكي  سبزوار، پرفسور يونيگاوا استاد و رئيس دپارتمان ژنتيك  انساني دانشگاه ناكازاكي ژاپن را همراهي مي كردند، اين  هيات علمي با دريافت شرح حال نابينايان مادرزاد و معاينات پزشكي و آزمايش خون روستاي چهار برج را ترك كرد.  در حال حاضر 30 نابيناي مادرزاد در روستاي چهار برج  اسفراين زندگي مي كنند كه خردسال ترين آنها 20 ماهه و بزرگسال ترين آنها 30 ساله است. آنچه موجب حيرت  دانشمندان و محققان شده تولد دام هاي نابينا در اين  روستا است كه علت آن تاكنون مشخص نشده است. 
