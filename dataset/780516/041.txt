   گروه شهرستانها: مجموعه تاريخي "امام شاه ولي "تفت به  جمع آثار ملي كشور پيوست.  به گزارش خبرنگار همشهري از يزد، مدير كل ميراث فرهنگي  استان يزد گفت: مجموعه تاريخي امام شاه ولي شامل: مسجد،  بقعه، آب انبار، بازار، مدرسه و نخل از زيباترين بناهاي  قديمي برجاي مانده در حاشيه كوير است كه به استناد تاريخ  و كتيبه هاي موجود، قدمت آن به قرنهاي نهم و دهم هجري به  عصر صفوي مي رسد و باني آن بنابه نوشته جامع مفيدي،  " خانش بيگم "خواهر شاه طهماسب و زن شاه نورالدين  نعمت الله باقي از اولاد شاه نعمت الله ولي بوده است.  وي افزود: سنگ مرمر محراب با نقش قنديل و كنده كاريهاي  گل و بوته، نوشته هاي قرآني در پيشاني به خط نسخ خوش، در ورودي چوبي مشبك بسيار ظريف كه كلمه "محمد" چندبار در حقه هاي در با نهايت استادي كنده كاري شده، كاشي معرق به  خط نسخ مزين به نام دوازده امام، كاشي به خط نستعليق، يك  قطعه چوب منبت و آلت سازي شده به شكل مثلث برفراز سردر،  شبكه گچ بري بسيار خوب و خوش طرح براي نورگيري برفراز محراب از جمله ارزشهاي تزئيني و هنري اين مجموعه است.  خادم زاده اضافه كرد: بقعه از نظر معماري، بنايي است  مربع شكل و مشتمل بر يك گنبد بزرگ و گنبدي كوچكتر در ضلع  جنوبي آن كه در دو طرف گنبد در ضلعهاي شمالي و شرقي  راهروهايي وجود دارد و در ضلع غربي اين راهرو به ايواني  با 3 طاق نما و دو ستون نماسازي شده تبديل شده كه با اختلاف سطح بنا كه از كف ميدان مجاور، هفت پله براي  دسترسي به بنا به نماي غربي ساختمان جلوه اي ديگر داده  است.  وي همچنين گفت: پوشش بام گنبد نيز تركيبي از آجر لعابدار سبز و لاجورد و ساده است.  حسينيه بنا نيز در ميان مجموعه قرار دارد و ديواره غرفه  مياني آن را كه به عزا خانه مشهور است با كاشيهاي مسدسي  كه در قرن نهم در يزد مرسوم بوده كاشي كاري كرده اند.  طاق اين صفه مقرنس است زيرمقرنس كتيبه اي از اشعار نوحه خوانان به خط نستعليق از گچ نقش كرده اند. همچنين  در كنار ميدان نخل بزرگ قديمي قرار دارد كه توجه هر رهگذري را جلب مي كند و اكنون حسينيه، محل تجمع عزاداري  در ايام محرم و صفر مي باشد.  به گفته خادم زاده آب انبار مجموعه نيز داراي سردري آجري  و پوشش سقف و سردرگاه آن به صورت نما و خفته راسته است  كه اكنون در اطراف خزينه آن سه بادگير برجاي مانده است. 
