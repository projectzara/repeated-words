 گروه شهرستانها: طي دو سال اخير درصد افت تحصيلي در مدارس سير نزولي داشته و از 5/10 درصد در سال 76 به 5/8 درصد در سال 77 رسيده است كه خسارات ناشي از آن حدود 800 ميليارد ريال برآورد مي شود.  به گزارش خبرنگار همشهري در تبريز، معاون مالي و اداري  وزير آموزش و پرورش درجمع معاونان اداري مالي شهرهاي  آذربايجان شرقي، همچنين با تاكيد بر تغيير نظام متمركز به نيمه متمركز و غيرمتمركز، به سياستهاي كلان اين  وزارتخانه طي سالهاي آينده اشاره كرد و گفت: به نظر مي رسد دهه سوم انقلاب را بايد دهه مشاركتها، واگذاريها و كاهش بار تصدي دولت و پيدايش سازوكار غيرمتمركز استاني  و محلي بناميم.  احمد زرهاني همچنين با استناد به ماده 8 قانون شوراها تصريح كرد23 وظيفه از جمله توسعه آموزش و پرورش، مهار افت تحصيلي و زمينه هاي ديگر بر عهده شوراهاي آموزش و پرورش خواهد بود و هر اداره آموزش و پرورش خود يك  وزارتخانه كوچك خواهد شد و طبق دستورعمل اجرايي مقرر شده  است تا كليه قوانيني كه بر خلاف اين رويه غيرمتمركز است  به تدريج تغيير يابد.  وي چشم انداز و تصوير اجرايي نظام غيرمتمركز را اميدواركننده توصيف كرد و گفت: در آينده با متمركز شدن  سازوكار درآمد استانها، عقلاي هر استان براي تامين هزينه  و درآمد، نقل وانتقالات و غيره تصميم گيري مي كنند.  وي افزود: براي ايجاد فعاليتهاي بين بخشي به منظور جذب امكانات بيشتر، روءساي شوراها به عضويت شوراي آموزش و پرورش در مي آيند و اين شورا از حمايت آنان برخوردار مي شود.  معاون اداري مالي وزير آموزش و پرورش همچنين با تاكيد به  برنامه ريزي براي بهره وري بهينه از نيروي انساني يادآور شد: از سوي دبيرخانه شوراي عالي آموزش و پرورش آيين نامه  اجرايي مدارس بر پايه تفكر مدرسه محوري براي 100 هزار مدرسه سراسر كشور ارسال شده كه اين اقدام گام مهمي در جهت حمايت از مناطق محروم و تقويت مدارس مناطق شهري و جلب مشاركتهاي مردمي خواهد بود.  زرهاني گفت: همچنين براساس ماده 74 فصل هشتم آيين نامه  اجرايي مدارس، در سال جديد كليه درآمدهاي مدرسه شامل  سرانه دانش آموزان و وجوه حاصل از خدمات فوق برنامه،  كمكهاي شوراهاي آموزش و پرورش مناطق و كمكهاي مردم بايد به حساب بانكي مدرسه واريز و با رعايت مقررات مربوط تحت  نظر شوراي مالي مدرسه هزينه شود. مدير مدرسه به ازاي  دريافت كمكهاي نقدي قبض شماره دار و معتبر صادر و به  اوليا تحويل مي دهد و وجوه جمع آوري شده در اولين فرصت  با هماهنگي انجمن اوليا ومربيان بايد به حساب بانكي  مدرسه واريز شود و در پايان هر سال تحصيلي گزارش عملكرد كمكهاي مردمي با امضاي مدير و رئيس انجمن اوليا و مربيان  به شوراي آموزش و پرورش شهرستان ارسال گردد. 
