 * نبايد شرايطي ايجاد شود كه مطبوعات جرات نوآوري نداشته  باشند * اگر روزنامه نگاري تعبير جديدي را از يك مقوله فرهنگي  ارائه كرد يا نويسنده اي حق مطلب را در موضوعي ادا نكرد،  بزرگان كشور بايد بنويسند و وعظ كنند نه اين كه به تهديد متوسل شوند * ما چون از مطبوعات انتظاراتي داريم نمي توانيم نسبت به  نيازهاي آنها بي تفاوت باشيم  * اگر به مواردي كه در مطبوعات مطرح مي شود و نيازمند پاسخ است، پاسخ دهند و اين پاسخ هم در مطبوعات چاپ شود ديگر نيازي نيست كه دائما" دادگاه مطبوعات تشكيل شود گروه شهرستانها: اگر قرار باشد مطبوعات انتقاد نكنند،  بهتر است كشور مطبوعات نداشته باشد، چراكه لازمه كار مطبوعاتي نقد و نقادي است.  به گزارش خبرنگار همشهري در رشت دكتر شهيدي، معاون  مطبوعاتي وزير فرهنگ و ارشاد اسلامي در نشستي با روزنامه نگاران گيلان همچنين گفت: هيچيك از بزرگان كشور،  مخالف آزادي بيان و مطبوعات نيستند، اما شيوه به كارگيري  آزادي در بيان، نگارش و انتقاد، موضوعي است كه نظرات  مختلفي درباره آن وجود دارد; انتقاد را چه از لحاظ لغوي  بررسي كنيم و چه از لحاظ سياسي، جايگاه آن در حكومتي كه  مشروعيتش به راي مردم مي باشد مشخص است.  وي افزود: انتقاد نبايد به گونه اي باشد كه وجهه مسئولان  كشور را نزد مردم خراب كند، اين نه بدان معناست كه اگر مسئولي اشكالي دارد آن را ناديده بگيريم، بلكه منظور اين  است كه در نقد خود انصاف و عدالت را رعايت كنيم و از پيامدهاي نقد خود آگاه باشيم، البته چون وظيفه  روزنامه نگار نوشتن و انتقاد است، نمي توانيم مسئول  روابط عمومي فلان اداره را كه از ارائه اطلاعات طفره  مي رود، تاييد كنيم و نويسنده يك خبر يا نقد را محكوم  بشماريم.  وي اظهار داشت: در كشور ما مطبوعات داراي چند مشخصه  هستند، در قانون اساسي ما مطبوعات ابزاري براي ارتقاء فرهنگي مردم قلمداد شده است، اين تعريف زماني محقق  مي شود كه مردم به مطبوعات اعتماد و اطمينان داشته باشند.  وي در ادامه افزود: مشخصه ديگر مطبوعات ما اين است كه  بايد مردم را به آينده خوش بين كنند نه اينكه واقعيات را بيان نكنند، بلكه با نحوه بيان خود اميد به آينده را از بين نبرند. مشخصه ديگر اينكه به ارزش هاي ديني كشور و مردم احترام بگذارند، برخلاف غرب كه داراي حكومتهاي  غيرديني است، در اينجا به دليل اسلاميت ما و باتوجه به  ماهيت حكومتي ما كه ديني است، مطبوعات ملزم به محترم  شمردن اين مقوله ها هستند.  دكتر شهيدي با بيان اين كه حكومت و مطبوعات حقوق متقابلي  در برابر يكديگر دارند، گفت: من بين دولت و حكومت تفاوت  قائلم، دولت فقط مجموعه اي از قوه مجريه است، اما حكومت  شامل قواي سه گانه و نهادهاي متعددي است كه در راس آن  ولي فقيه قرار دارد. در مقابل حقوق حكومت، حقوق مطبوعات  نيز مطرح است قسمتي از كار مطبوعات در سراسر دنيا مشترك  است، مطبوعات زبان مردم هستند و مي كوشند تا اطلاعات  صحيح را به مردم برسانند و آنان را با حقوق خود آشنا كنند; در ايران، علاوه بر اين وظايف، چند وظيفه ديگر هم  به عهده مطبوعات است كه مهمترينشان تلاش براي بسيج  همگاني مردم براي مقابله با خطرات است ; اين وظيفه زماني  قابل انجام است كه مطبوعات نزد مردم داراي اعتماد و اطمينان باشند و همچنين به آگاهي رسيده باشند تا در هنگام لزوم در صحنه حضور يابند.  وي درباره حقوق مطبوعات در برابر حكومت گفت: حكومت بايد چند نوع حمايت از مطبوعات داشته باشد، اول حمايت و پشتيباني رواني به اين معني كه بايد به همت قواي  سه گانه فضاي امني براي مطبوعات ايجاد شود، اين حق مسلم  مطبوعات است و حكومت بايد آن را پاس بدارد دوم حمايت  فرهنگي است، بدين معني كه سران حكومت بايد در برابر مطبوعات سعه صدر داشته باشند، بحمدالله در مقام معظم  رهبري و جناب آقاي خاتمي اين وسعت نظر و سعه صدر وجود دارد، تا جايي كه اصول حكومت و اصول شناخته شده دين و قانون اساسي زير سئوال نرفته، مسئولين بايد سعه صدر داشته باشند.  وي خاطرنشان كرد: اگر روزنامه نگاري تعبير جديدي را از يك مقوله فرهنگي ارائه كرد و يا نويسنده اي حق مطلب را در موضوعي ادا نكرد، بزرگان كشور بايد بنويسند و وعظ كنند، نه اين كه به تهديد متوسل شوند، نبايد شرايطي  به وجود آيد كه مطبوعات جرات نوآوري نداشته باشند.  وي گفت: مورد سوم، حق قانوني مطبوعات است، به هر حال هر حرفه اي داراي ضابطه و قانوني است كه در مجلس تصويب مي شود و براساس آن بايد مورد قضاوت و ارزيابي قرار گيرد.  حق مطبوعات است كه قانوني براي آنها نوشته شود كه ظرافت،  حساسيت و اشتباه پذيري حرفه آنان را مد نظر قرار دهد،  حق ديگر مطبوعات حمايت مادي و تجهيزاتي است. ما چون از مطبوعات انتظاراتي داريم، نمي توانيم وقتي نيازمند وام،  كاغذ و تجهيزات هستند، بي تفاوت باشيم.  وي با برشمردن برخي ويژگي هاي حرفه روزنامه نگاري افزود:  يكي از ويژگيهاي اطلاع رساني اهميت سرعت در آن است و همين ويژگي امكان بروز خطا را افزايش مي دهد. از همين  روست كه همواره تاكيد كرده ام كه به علت يك ايراد يا اشتباه در برخي مطبوعات نبايد كل مطبوعات را زير سئوال  برد. آيا با پيدا شدن چند آدم فاسد و خائن در وزارت  اطلاعات حق داريم كه عملكرد وزارت اطلاعات را زير سئوال  ببريم و تمامي فداكاريهاي آنان را ناديده بگيريم؟ مطبوعات هم همين حالت را دارند. نزديك به 900 نشريه در كشور داريم و فرض كنيد 10 درصد از اينها داراي اشكال  باشند كه خوشبختانه اين طور هم نيست. آيا به خاطر اين  عده اندك همه مطبوعات را تخطئه كنيم؟ بايد در قضاوت  درباره مطبوعات هم تقوي را رعايت كنيم.  معاون مطبوعاتي وزير فرهنگ و ارشاد اسلامي در پاسخ به  پرسشي درباره عملكرد هيات نظارت گفت: ما در اين هيات بر طبق قانون و وظايفي كه داريم عمل مي كنيم، متاسفانه برخي  افراد احساس وظيفه مي كنند و زودتر از ما وارد ميدان  مي شوند كه ما كاملا" مخالف آن هستيم.  وي در خاتمه اظهار داشت: بزرگترين آرزوي من اين است كه  هيچ نشريه اي تعطيل نشود و آرزوي بزرگتر اين كه اگر هم  نشريه اي تعطيل شد، براساس قانون با آن رفتار شود،  متاسفانه به جاي اينكه شكايت، آخرين مرحله باشد، در كشور ما اولين مرحله محسوب مي شود. در حالي كه بايد در ابتدا پاسخ دهند و پاسخ در مطبوعات درج شود، به اين ترتيب نيازي به اين نيست كه دائما" دادگاه مطبوعات تشكيل شود. 
