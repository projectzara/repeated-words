 گروه شهرستانها: وزير نيرو در جريان بهره برداري از چند طرح انتقال نيرو در استان اردبيل توجه به بخش توليد برق  به موازات ايجاد شبكه هاي انتقال را ضروري خواند و افزود:  طرحهاي زيادي در زمينه توليد انرژي برق در دست اجرا است  كه اجراي اين طرحها امكان افزايش ظرفيت توليد برق به  ميزان 1600 تا 2000 مگاوات را در سال طي برنامه هاي سوم  و چهارم توسعه امكان پذير مي سازد. به گزارش خبرنگار همشهري در اردبيل مهندس بيطرف افزود: در حال حاضر 45 نيروگاه در كشور فعال است كه پيش بيني مي شود در طول  برنامه سوم در مجموع 7 نيروگاه سيكل تركيبي و 6 نيروگاه  آبي بزرگ در كشور راه اندازي مي شود.  وي مسئله اصلي در توليد انرژي برق را سرمايه گذاري دانست  و با اشاره به اينكه طرحهاي توليد برق در كشور پرهزينه  بوده و ساخت هر نيروگاه براي كشور به طور متوسط 1500 ميليارد ريال هزينه در بر دارد، خواستار ارائه تسهيلات  بيشتر از سوي دولت براي تامين منابع لازم براي  سرمايه گذاري در اين بخش شد. وي افزود: امسال به دليل  محدوديتهاي بودجه جاري كشور در حدود 15 درصد از درآمدهاي  بخش برق كشور به خزانه دولت ريخته مي شود كه اين امر امكان استفاده از اين درآمدها را براي سرمايه گذاري در بخش برق كاهش مي دهد.  وي با اظهار اين كه اضافه كردن سالانه 2 هزار مگاوات به  ظرفيت توليد انرژي برق كشور علاوه بر اختصاص تمامي منابع  درآمدي برق به اين بخش، نيازمند ارائه تسهيلات مالي از قبيل تسهيلات بانكي از سوي دولت نيز مي باشد، اظهار اميدواري كرد كه دولت در طول برنامه سوم حداقل در صورت  عدم مساعدت به اين بخش، اجازه دهد صنعت برق كشور براي  سرمايه گذاري از تمامي منابع خود استفاده كند.  وي درخصوص نحوه برخورداري روستاهاي كشور از نيروي برق  اعلام كرد: در حال حاضر 39 هزار روستا از 41 هزار روستاي  بالاي 20 خانوار كشور داراي برق هستند، كه پيش بيني  مي شود تا پايان امسال روستاهاي باقي مانده بالاي 20 خانوار نيز بجز روستاهايي كه به دليل فقدان راه مناسب امكان برق رساني به آنها ميسر نيست، از مزاياي نيروي برق  بهره مند شوند.  مهندس بيطرف با اشاره به وجود يك ساعت اختلاف افق بين  شرق و غرب كشور، افزايش پايداري و تحمل شبكه در ساعتهاي  اوج مصرف را از مزيتهاي سراسري شدن شبكه برق در كشور خواند و اظهار داشت: تا پايان امسال با اتصال شبكه برق  استان سيستان وبلوچستان به شبكه برق كشور، تمامي كشور از يك پوشش قدرتمند و يكپارچه شبكه برق برخوردار شود.  وي حجم بالاي فعاليت در صنعت برق كشور را نشانگر اهميت  اين صنعت و نياز بالاي كشور به تامين انرژي الكتريكي  براي مصارف مختلف بويژه مصارف صنعتي دانست و گفت: تا پايان امسال 298 كيلومتر شبكه 400 كيلو ولت، 2800 كيلومتر شبكه 230 كيلو ولت و 2000 كيلومتر شبكه فوق  توزيع در سراسر كشور به بهره برداري مي رسد.  وي با اشاره به كاهش ارزبري ساخت پستهاي برق در كشور افزود: پيش بيني مي شود در يك برنامه شش ساله ميزان ساخت  داخل توربينهاي گازي از 20 درصد كنوني به 80 درصد برسد.  كوتاه از سراسر كشور همايش سراسري نجوم در استان زنجان  زنجان- خبرنگار همشهري: همايش سراسري نجوم(كسوف 78) استان زنجان با حضور 600 تن از منجمين، اساتيد و دانشجويان سراسر كشور در دانشگاه آزادواحد زنجان برگزار شد. اين گردهمايي 2 روزه كه با هدف معرفي نجوم به عنوان  يكي از مهمترين شاخه هاي علوم بين دانش آموزان و دانشجويان و ارتقاي سطح آگاهي عموم مردم در اين زمينه  برگزار شد، با ارائه مقالات علمي، سخنراني اساتيد،  منجمين، ميزگردهاي علمي، پخش فيلمهاي علمي و معرفي  نرم افزارها و امكانات جديد كامپيوتري در زمينه نجوم به  كار خود ادامه داد.  مطالبات تامين اجتماعي استان اصفهان از كاشان  كاشان- خبرنگار همشهري: مديركل سازمان تامين اجتماعي  استان اصفهان در مراسم افتتاح ساختمان سازمان تامين  اجتماعي شعبه كاشان گفت: بيشترين مطالبات سازمان تامين  اجتماعي استان از شهرستان كاشان است. وي هزينه هاي بخش  درمان در اين شهرستان را 5 تا 6 هزار ميليون ريال اعلام  كرد و افزود: اين در حالي است كه ميزان درآمدها در اين  شعبه به يك سوم اين رقم نمي رسد. وي از كارفرمايان خواست  با پرداخت به موقع بيمه كاركنان خود تامين اجتماعي را در اين امر خطير ياري دهند. ساختمان تامين اجتماعي شعبه  كاشان در 4 طبقه و 2 واحد مسكوني در 3200 مترمربع زيربنا با 2 ميليارد ريال هزينه ساخته شده است.  تمركز زدايي در سازمان حفاظت محيط زيست  شيراز- خبرنگار همشهري: مدير كل حفاظت محيط زيست فارس  گفت: تمركز زدايي از جمله برنامه هاي نظام مديريتي  سازمان محيط زيست در آينده خواهد بود. وي افزود: به جز مواردي در ابعاد ملي، جهات و ابعاد اجرايي، اداري و مالي  و فني پژوهشي، بنا به مقتضيات و شرايط محلي و توان  استان ها تصميم گيري و اجرا خواهد شد. به گفته وي مباحث  اقليمي و طبيعي خاص استان و موضوع استقرار صنايع چنانچه  تفويض اختيار و تصميم گيري و برنامه ريزي و اجرايي صورت  گيرد، اهداف تمركز زدايي را محقق خواهد كرد.  برپايي نمايشگاه تخصصي فرش دستباف در كاشان  كاشان- خبرنگار همشهري: هفتمين نمايشگاه تخصصي فرش  دستباف مهرماه سال جاري در كاشان برگزار مي شود.  مديرعامل شركت سهامي فرش ايران در سفر به كاشان افزود:  اين نمايشگاه با همكاري اداره بازرگاني و با حضور تجار خارجي و داخلي براي ايجاد تحرك در بازار فرش كاشان، فعال  كردن بخش بازرگاني، بهبود توليدات و برقراري ارتباط با طرفهاي تجاري برگزار مي شود.  واگذاري اسناد مالكيت زمين به بسيجيان شهرستان صحنه  كرمانشاه- خبرنگار همشهري: با حضور استاندار كرمانشاه  اسناد مالكيت زمينهاي شهرك 600 واحدي بسيج شهرستان صحنه  به بسيجيان اين شهرستان واگذار شد. براي ساخت اين شهرك  185 هزار مترمربعي 87 ميليارد و 600 ميليون ريال اعتبار اختصاص يافته است.  همايش مباني حكومت اسلامي برگزار مي شود قم- خبرنگار همشهري: سمينار مباني حكومت اسلامي در قم  برگزار مي شود. در اين سمينار كه به همت جمعي از محققين  و انديشمندان آبان ماه امسال برپا مي شود، مباني و پايه هاي حكومت اسلامي طي مقالات و سخنرانيهايي توسط اساتيد حوزه و دانشگاه و صاحبنظران مورد بررسي قرار خواهد گرفت.  امام جمعه قصرشيرين منصوب شد كرمانشاه- خبرنگار همشهري: شوراي سياست گذاري ائمه جمعه  سراسر كشور حجت الاسلام خضرالله زاهدي را به عنوان امام  جمعه شهرستان قصرشيرين منصوب كرد.  كاروانسراي تاريخي قمرود در استان قم بازسازي شد قم- خبرنگار همشهري: كاروانسراي تاريخي قمرود در استان  قم بازسازي شد و از خطر انهدام نجات يافت.  مدير ميراث فرهنگي قم گفت: بازسازي كاروانسراي سنگي قم  شامل تعميرات اضطراري، پي بندي حصارهاي عظيم سنگي و چهار برج ديده باني بنا است كه از ابتداي ساخت تاكنون براي  حفاظت از آنها تا به حال اقدامي نشده بود و در معرض  نابودي قرار داشت اين كاروانسرا كه سال گذشته در شمار آثار ملي كشور به ثبت رسيد، با وسعت حدود 12 هزار و 610 متر مربع يكي از بزرگترين و باشكوهترين بناهاي تاريخي  استان قم است كه درمحمدآباد قمرود و در مسير كارواني  جاده بزرگ خراسان كه شمال شرقي ايران را به جنوب غربي  پيوند مي داد، واقع شده و اكنون در 50 كيلومتري شمال  شرقي قم قرار دارد. اين بنا با پلاني چهار ايواني،  حصارهاي عظيم سنگي، 8 برج ديده باني و استحكامي بازمانده  از قرن هاي پنجم و ششم هجري قمري و داراي بخشهاي جداگانه  نگهداري احشام و استراحت كاروانيان است.  احداث خيابان شورا در كرمانشاه  كرمانشاه- خبرنگار همشهري: با هزينه اي بالغ بر 220 ميليارد ريال احداث خيابان شورا به طول 3 كيلومتر در مركز شهر كرمانشاه آغاز شد. سالاري شهردار كرمانشاه در مراسم آغاز عمليات اجرايي اين خيابان گفت: با هدف تردد سريعتر وسايط نقليه و كاهش بار ترافيكي شهر و همچنين  دسترسي آسانتر مردم به بخشهاي شرقي و غربي كرمانشاه كار مطالعاتي اين خيابان انجام شده و با هزينه اي بالغ بر 180 ميليارد ريال بناهاي قرار گرفته در مسير ايجاد خيابان به تملك شهرداري درآمده است.  اصلاح خبر در خبر احداث بيمارستان آب درماني در شهر سرعين كه در صفحه 8 مورخ 28/4/78 چاپ شد، عنوان بيمارستان آبدرماني  به مركز توان بخشي آب درماني اصلاح مي شود. 
