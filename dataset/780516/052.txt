 بسيجيان بزرگترين سرمايه براي دولت و ملت ايران هستند گروه سياسي: فرمانده كل سپاه پاسداران سحرگاه ديروز در جمع بسيجيان شركت كننده در اردوي رزمي فدائيان امام(ره) برآمادگي نيروهاي بسيج در دفاع از آرمانهاي حضرت امام(ره) وانقلاب اسلامي تاكيد كرد.  سرلشكر رحيم صفوي با تشكر و قدرداني از نيروهاي بسيجي  گفت: ما همه فدائيان حضرت امام(ره)هستيم و آماده  جانفشاني در راه رهبر.  فرمانده سپاه پاسداران گفت: بسيجيان و سپاهيان همواره  تابع محض ولايت فقيه بوده و هستند.  فرمانده كل سپاه پاسداران گفت: بسيجيان دلاور، بزرگترين  سرمايه براي دولت و ملت ايران هستند. وي گفت: بسيج تنها ارتش شكست ناپذير است و وظيفه پاسداران است كه با حضور و قبول مسئوليت در پايگاههاي بسيج نسبت به تقويت آن اقدام  كنند.  وي افزود: اگر دست سپاهيان و بسيجيان در دست مراجع معظم  و ولايت فقيه باشد تمام توطئه هاي دشمنان نقش برآب مي شود.  فرمانده كل سپاه پاسداران گفت: اگر كسي بخواهد بين صفوف  متحد مسئولان نظام اختلال ايجاد كند بزرگترين خائن به  ملت و انقلاب اسلامي است.  وي به بسيجيان و مردم توصيه كرد با حفظ نشاط انقلابي و حضور گسترده در صحنه هاي انقلاب دشمنان را نااميد كنند.  سرلشكر صفوي گفت: آينده اي روشن در فراروي جوانان اين  كشور قرار گرفته است.  وي افزود: پيش نياز توسعه امنيت است و اگر امنيت نباشد سرمايه گذاريها متوقف مي شود و جهت گيري فعاليت هاي  اقتصادي و علمي كند مي شود.  فرمانده كل سپاه پاسداران گفت: ناامني بزرگترين آفت  آزادي است و در فضاي ناامن مرزهاي قانوني شكننده مي شود و رفتارهاي اجتماعي فراتر از حدود قانوني شكل مي گيرد.  وي افزود: بايد وحدت ملي با محوريت ولايت فقيه مورد توجه  همه قرار گيرد.  صفوي با تاكيد براينكه مقابله با تهاجم فرهنگي وظيفه  تك تك نيروهاي انقلاب است گفت: امروز ديگر امپرياليسم  سربازانش را در خاك كشورها پياده نمي كند بلكه اهدافش را از طريق قلم بدستان و راديوهاي آزادي تامين مي كند.  فرمانده كل سپاه پاسداران حمايت و تقويت دولت اسلامي  براي حل مشكلات و معضلات را يك وظيفه انقلابي براي  جوانان خواند وي افزود: از دولتمان حمايت كنيم تا معضلات، تنگناهاي اقتصادي و بيكاري حل شود.  50 هزار بسيجي شركت كننده در مانور رزمي - دفاعي فدائيان  امام(ره)كه از روز چهارشنبه اردوي رزمي خود را درشمال  شرق تهران آغاز كرده بودند، در آخرين مرحله از برگزاري  اين اردو، به سمت نماز جمعه تهران، ميعادگاه عاشقان،  حركت كردند و در نماز جمعه ديروز تهران شركت كردند. 
