 گروه سياسي: وزارت امور خارجه با تقبيح اقدام اخير سناي  آمريكا در حمايت از آشوبطلبان و اغتشاشگران حوادث اخير تهران اين اقدام را نمونه ديگري از وجود تناقض در حرف و عمل حاكميت آمريكا دانست.  سخنگوي وزارت امور خارجه در گفت و گو با ايرنا گفت:  موضعگيري سناي آمريكا، نمونه ديگري از دخالت آشكار در امور داخلي ايران و مغاير هنجارهاي شناخته شده  بين المللي است.  وي گفت: اين گونه اقدامها صرفا" در جهت خواستها و منافع  نامشروع گروههاي فشار صهيونيستي نافذ در كنگره آمريكاست،  كه سياست هاي دولت جمهوري اسلامي ايران در جهت  تشنج زدايي و تقويت ارتباطات مردمي را مخل و مخرب اغراض  و اميال تجاوزكارانه خود دانسته و در اين مسير از قانون شكني، غوغاسالاري و دروغ پردازي ابايي ندارند و اينك آشكارا از آشوب و اغتشاش كه مخل توسعه سياسي است  حمايت مي كنند.  آصفي تصريح كرد: وزارت امور خارجه با تقبيح اين اقدام  سناي آمريكا، آن را نمونه ديگري از وجود تناقض در حرف و عمل حاكميت آمريكا مي داند. 
