 گروه سياسي: در پي انتشار اخباري حاكي از دستگيرشدن  تعدادي از دانشجويان عضو يا وابسته به تشكل دانشجويي  دفتر تحكيم وحدت در تهران و شهرستانها، اين تشكل با صدور بيانيه اي اظهار كرد نحوه بازداشتها و بازجويي هاي انجام  شده نشان از عزم جدي براي برخورد با خشونت طلبان ندارد.  در بخشي از بيانيه دفتر تحكيم كه به روزنامه همشهري  ارسال شده چنين آمده است: دستگيري اعضاي گروههاي  غيرقانوني توسط وزارت اطلاعات و اعترافات و سوابق آنان  گرچه به منظور مقابله با آشوبگران خياباني انجام شده است،  اما هنوز هيچ خبري از شناسايي و دستگيري مهاجمين به كوي  دانشگاه از جمله اعضاي گروههاي فشار نيست. در چنين  وضعيتي شاهد احضار، بازجويي و دستگيري تعدادي از اعضاي  انجمنهاي اسلامي دانشجويان و از جمله يكي از اعضاي شوراي  مركزي دفتر تحكيم وحدت كه ابتدا به عنوان مطلع به دادگاه  احضار شد سپس دستگير و متعاقبا با قرار وثيقه آزاد گرديده مي باشيم. ما اين اقدامات دادگاه انقلاب را كه  شائبه پوستين وارونه پوشانيدن بر رسيدگي قضايي، حقوقي و امنيتي بر وقايع تلخ 18 تير و بهره گيري از اين حادثه در جهت منافع زودگذر براي حذف جريانات اصلاح طلب دانشجويي  است بر خلاف توصيه مسئولين عاليرتبه نظام از جمله مقام  معظم رهبري و رياست محترم جمهوري مي دانيم. 
