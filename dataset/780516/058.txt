 گروه سياسي: ما برخواست خود مبني بر شناسايي و معرفي  قاتلان ديپلماتها و خبرنگار خبرگزاري جمهوري اسلامي در مزار شريف مصر هستيم و تازماني كه پاسخ مناسبي در اين  خصوص نگيريم، آرام نخواهيم نشست.  خرازي كه روز پنجشنبه در آستانه نخستين سالگرد شهادت  مظلومانه خبرنگار خبرگزاري و 8 تن از ديپلماتهاي ايراني  به دست گروه طالبان، درجمع خانواده آنان سخن مي گفت،  اظهار داشت: در اين يكسال تحولات زيادي در صحنه  افغانستان و روابط ما با اين كشور جنگزده به وجود آمده  كه حاكي ازاقتدار جمهوري اسلامي ايران در حل و فصل  مسايلش با اين پديده است.  به گزارش ايرنا، وزير امور خارجه ضمن عنوان اين مطلب كه  طالبان موظف است خواست ما رادر مورد معرفي عاملان شهادت  ديپلماتها و خبرنگار ايراني پاسخ گويد، اضافه كرد:  اميدواريم روزي به اين توفيق دست پيدا كنيم و اين  جنايتكاران رابه عدالت بسپاريم.  وي در بخش ديگري از اظهاراتش برخورد ايران با مسائل  افغانستان را برخوردي متين و عاقلانه خواند و گفت:  مجموعه تحولات چند سال اخير در افغانستان يك واقعيت را نشان مي دهد كه نمي توانيم نسبت به مسائل اين كشور بي تفاوت باشيم تا آن حد كه مجبوريم در اين زمينه در راستاي اهداف و منافع ملي خودمان سرمايه گذاري كنيم.  از سوي ديگر نژاد حسينيان در نامه اي به كوفي عنان تاكيد كرد: جمهوري اسلامي ايران مصمم است پرونده قتل  ديپلمات ها و خبرنگار خبرگزاري جمهوري اسلامي را به دست  گروه طالبان با هر وسيله ممكن با جديت دنبال كند تا موضوع بطور رضايت بخش به سرانجام رسد. 
