 نگاهي به فيلم جهان پهلوان تختي(به كارگرداني  بهروز افخمي)    براي اينكه بتوانيم با صحت و دقت، به تحليل ابعاد سينمايي فيلم "جهان پهلوان تختي "بپردازيم، لازم است در ابتداي بحث به دو جريان حاشيه اي فيلم كه مستقيما"، با تاثيرگذاري و مقبوليت ساختار سينمايي آن در ارتباط هستند،  اشاره اي داشته باشيم.  اولين نكته، جايگاه ويژه شخصيت مورد نظر فيلم - شادروان  غلامرضا تختي - در اذهان مردم جامعه ماست. تختي فارغ از افتخارات ورزشي اش در عرصه مسابقات كشتي جهاني، به عنوان  نمادي از جوانمردي و پهلواني در ميان عامه مردم پذيرفته  شده است. بديهي است كه تختي نيز مانند هر انسان ديگري  نمي توانسته در طي ايام زندگي اش مبرا از هرگونه خطا و لغزشي بوده باشد. ولي هرگاه در نگاه به زندگينامه او،  تنها به بررسي نقاط مبهم و داراي شبهه زندگي اش مانند دشمنان ورزشي، مشكلات خانوادگي، مرگ مشكوك و.. بپردازيم،  آنگاه نخستين دستاورد اين رويكرد، اسطوره زدايي از شخصيت اوست. البته اينكه بت سازي و اسطوره سازي از افراد شاخص تا چه اندازه در شكل دادن به هنجارهاي جامعه، امري  مطلوب يا ناپسند به حساب مي آيد، يك بحث جانبي و تخصصي  است كه در حيطه "روان شناسي جامعه "قابل بررسي است. اما اين واقعيت وجود دارد كه در سراسر اين كره خاكي، مردم  همه كشورها در نزد خود، چهره هايي را به عنوان اسطوره و سمبل در زمينه هاي مختلف سياسي، اجتماعي، اخلاقي و...  پذيرفته اند و به آنها افتخار مي كنند.  ذكر اين نكته ضروري است كه غرض، تشويق به ساخت فيلمهاي  تبليغاتي و شعاري در زمينه تختي - و بطور كلي تختي ها-  نيست كه چه بسا از ديدگاه نگارنده، جسارت و واقعگرايي  فيلم از امتيازات اصلي آن به حساب مي آيد. اما به هرحال  بايد بدانيم كه واقعگرايي محض در زمينه شخصيتهاي نمادين،  همواره با يك خطر جانبي همراه بوده و آن اسطوره زدايي  است. در واقع حاشيه دار شدن شخصيت تختي، بلافاصله  جوانمردي را نيز به عنوان يك جفت همراه با او داراي  نقيصه مي كند.  دومين نكته پس زمينه اي فيلم تختي، فضاي پشت صحنه ساخت  آن است. همانگونه كه مي دانيم در ابتدا شادروان "علي  حاتمي" به ساخت اين فيلم مبادرت كرده بود. ولي پس از فوت  ايشان، سخن از كارگردانان متفاوتي بود كه به تكميل اين  پروژه نيمه تمام بپردازند، تا اينكه نهايتا" سكان اين  كشتي بي ناخدا به "بهروز افخمي "سپرده شد. با توجه به  اينكه بخش قابل توجهي از فيلم به وسيله حاتمي ساخته شده  بود، انتظار همگان بر اين باور بود كه طبعا" افخمي با وفاداري به همان لحن و ساختار، ادامه داستان را به تصوير خواهد كشيد. ولي فيلم جهان پهلوان تختي چه از نظر فرم و چه از نظر محتوا و نوع نگاه هيچگونه دنباله روي و حتي  سنخيتي با فيلم حاتمي ندارد كه البته امري كاملا" طبيعي  نيز هست. چرا كه افخمي به عنوان كارگردان فيلم با نگاه و سبك سينمايي خاصش به بيان روايت شخصي اش از زندگي تختي  پرداخته است. اما ذهن هاي تماشاگراني كه با آگاهي از حواشي فيلم، در انتظار مشاهده ادامه فيلم حاتمي هستند،  ناگهان با ديدن فيلم افخمي، دچار دافعه مي شوند و تا بخواهند خود را با فضاي فيلم جديد هماهنگ سازند، مدت  زمان زيادي را از دست مي دهند. احتمالا" بسياري از واكنشهاي منفي پيرامون فيلم نيز به دليل همين پيش زمينه  ذهني بوده است.  حال با عبور از اين دو جريان حاشيه اي فيلم، مي توانيم  با سهولت بيشتري با فضاي خلق شده در آن احساس نزديكي  كنيم. فيلمنامه "جهان پهلوان تختي "برخوردار از يك  ساختار معمايي است. قهرمان داستان، كارگرداني است كه  براي گره گشايي از معماي قتل تختي، به ناچار همچون يك  كارآگاه خصوصي به جستجو و كشف رمز مي پردازد. تعدد فصل هاي اتفاق افتاده در شب، همچنين حضور باران در اين  لحظات، نماهاي بسيار درشت از چهره ها براي نزديك تر شدن  هرچه بيشتر به واكنشهاي افراد و... همه و همه در خلق  فضاي رمزآلود و تاثيرگذار پليسي فيلم نقش دارند. اصولا"  يكي از اساسي ترين جنبه هاي هر فيلم معمايي، روند اطلاع رساني به تماشاگران فيلم است. در انواع كلاسيك اين  گروه از فيلمها، معمولا" تا اواسط فيلم، ناشناخته ها و گره هاي داستاني رو به افزايش است و بعد از اين زمان با تحرك قهرمانان داستان به تدريج ابهامات وقايع روشن  مي شود و در انتهاي فيلم معمولا" ديگر نكته نامكشوفي در نزد بينندگان فيلم باقي نمي ماند. در فيلم تختي اما وضعيت به گونه ديگري در جريان است. در فصل هاي آغازين  داستان، كارگردان و همسرش با نوعي ناباوري و ساده انگاري  به مشكلات ساخت فيلمي در رابطه با تختي مي نگرند. ولي با گذشت زمان و حركت رو به جلوي آنها، اسرار و ناشناخته هاي  اين پروژه نيز هرچه بيشتر خود را نمايان مي سازند و اين  رابطه خطي تا به انتهاي فيلم ادامه يافته و در آنجا به  حداكثر مقدار خود مي رسد در واقع در فيلم تختي برخلاف  بسياري از فيلمهاي معمايي پليسي، ميزان شك و ترديد قهرمانان داستان نسبت به سوژه مورد نظرشان در آخر داستان  به مراتب بيشتر از ابتداي آن است. پيام فيلم نيز در همين  معنا متجلي است كه دستيابي به حقيقت مرگ تختي به سهولت  امكان پذير نيست. همچنين در فيلم با اشاراتي به مرگ  مشكوك" پرنس دايانا" - همسر وليعهد انگلستان - و مقايسه  ضمني آن با مرگ تختي، به نوعي كوشيده شده تا به پيام  فيلم ابعاد گسترده تري نيز بخشيده شود.  فرم روايتي فيلم ساختاري گزارش گونه دارد و حتي در بسياري از لحظات داراي قطعات مستند است. در واقع به جاي  بازسازي زندگي تختي، در فيلم سعي مي شود تا با انجام  مصاحبه هاي ساختگي با افرادي از اقشار مختلف - مثل  ورزشكار، بازاري، فرد سياسي، فرد مذهبي و.. - به  بزرگنمايي ابعاد شخصيتي و بازنمايي فضاي پيرامون زندگي  تختي پرداخته شود. به همين دليل فيلم در رابطه با سوژه اش مبتني بر ديالوگ است. از طرف ديگر اين ساختمان  روايتي سبب شده تا قهرمانان اصلي داستان نيز در حد يك  مصاحبه كننده و بدون پيچيدگي هاي شخصيتي تخت و كم عمق به  نظر برسند و احتمالا" تنها موءلفه شخصيتي برجسته آنها طنز گفتاري شان است. اگر ضرباهنگ معمايي روان و محكم داستان  را نقطه قوت فيلم به حساب بياوريم، بي شك ضعف  شخصيت پردازي و نوع نگاه ساده و گزارشي فيلم به موضوع  محوري اش نقاط ضعف اساسي آن است.  مرگ تختي يك واقعه تاريخي قديمي به شمار نمي آيد چرا كه  تنها حدود سي سال پيش روي داده است. به همين علت برخي از افراد پا به سن گذاشته و يا حتي ميانسال جامعه ما، نه  تنها در زمينه اين رويداد بي اطلاع به حساب نمي آيند بلكه بسياري از آنها در اين رابطه اعتقاد خاص خويش را دارند و صاحب نظر هستند. فيلم تختي بدون جانبداري از هر ايده خاص و ضمن ارائه جسورانه تمام اين آراء از همه آنها گذر مي كند و در نهايت به همان نقطه آغازين بازمي گردد.  به راستي علت مرگ تختي چه بود؟ نيما استواري 
