   * عزيزم بي تو زندگي سرد است و بي روح، ولي من مي مانم،  شانه به شانه ات مي ايستم تا برگردي. در جانمازي تو كه  عطر يادت در آن مي پيچد به نماز مي ايستم، هميشه و هنوز از همه جا به تو اقتدا مي كنم برايت دعا مي كنم و حتي  به كساني كه تو را نمي شناسند تا اين شبهه از آنها نيز برطرف شود.  چند روز پيش كه بقچه لباسهايت را براي زندان آماده  مي كردم به ياد روزي افتادم كه بقچه ات را براي جبهه غرب آماده مي كردم. بي اختيار به سراغ چفيه و پلاكت رفتم.  هنوز آنها را با خود دارم. گريه ام گرفت ولي باور كن  هرگز اشك هايم را به بچه هايت نشان ندادم. حتما" يادت  هست كه چند صباحي از ازدواجمان نگذشته بود كه عمليات  مرصاد و هجوم صداميان از غرب آغاز شد و تو بي صبرانه و عاشق خود را آماده كردي و من ساك سفرت را آماده كردم.  رفتي ولي شب خسته و دمق دوباره برگشتي. اعزامت نكرده  بودند. اما من در دلم خوشحال شدم، از تو خواستم: "حالا كه اعزامت نمي كنند، بيا قرار سفرمان را به هم نزنيم.  چند روز بعد برو... " و باز تو، آبشاري از حرفهايت باريدن گرفت و دست آخر قانعم كردي كه بايد بروي. رفتي و چند شب بعد از منطقه  تماس گرفتي پدر پيرم گوشي را برداشت، تلويزيون مدام  مارش نظامي مي زد و رزمندگان سبكبال و عاشق پرواز مي كردند، از اينكه من نيز سهمي از اين حماسه داشتم،  احساس غرور مي كردم. در چشمان پدرم مي خواندم كه برايم  تحسين مي گفت. روزها گذشت تا نامه هايت به دستم رسيد.  همان نامه هاي شيرين و دلپذير كه تا عمق جانم مي نشست هر چند خيلي از تعابير و حتي متلك هايت را نمي فهميدم ولي  به قدري با نثري دلكش و دلنشين آراسته اش مي كردي كه  دهها بار مي خواندم و مي خواندم ولي هرگز گريه نمي كردم.  كلمات و روح لطيف ات با سختي و خشونت جنگ آميخته مي شد و باز من لذت مي بردم. آن نامه ها را كه بخشي از آثار گرانقدر دوران جنگ است با خود دارم و اين روزها آنها را به چاپ خواهم سپرد تا آنهايي كه ترا نمي شناسند و نمي فهمند بدانند چه روح بزرگي در پشت اين چهره آرام  خفته است.  همسرم عزيزم ! من به "نبودن "تو عادت كرده ام چشمان من و بچه ها هميشه به دنبال انتظار است و اينها بخشي از زندگي  من است.  مگر نه اين است كه همواره تا پاسي از شب بايد ما منتظر و بيدار بمانيم تا برگردي.  من از بچه هاي مسجد بودم و معلم و تو از بچه هاي جهاد.  وقتي ازدواج كرديم كوهي از كتاب و فقر در خانه مان  داشتيم و من چقدر كلافه از اين كتابها بودم. روزي پولي  نداشتيم تا از عزيزي پذيرايي كنيم. سوار موتور شديم و بخشي از كتابها را فروختيم ديدم احساس شرمندگي از من،  تا عمق جانت نشسته است و خيس عرقي دلداريت دادم كه روزي  دوباره كتابخانه اي داير مي كنيم و هنوز بر همان قولم.  عزيزم بي تو زندگي سرد است و بي روح، ولي من مي مانم،  شانه به شانه ات مي ايستم تا برگردي. در جانمازي تو كه  عطر يادت در آن مي پيچد به نماز مي ايستم، هميشه و هنوز از همه جا به تو اقتدا مي كنم برايت دعا مي كنم و حتي  به كساني كه تو را نمي شناسند تا اين شبهه از آنها نيز برطرف شود.  مي دانم از گفته ها و نوشته هايم رنج خواهي كشيد، چون  مي دانم و دوستانت هم مي دانند كه تو اهل بروز اين حرف و حديث ها نيستي، مجبورم تا بگويم تو براي لحظه لحظه  انقلاب آرام نگرفتي، حتي مجبورم تا شهادت دهم تو مسلماني !  مي دانم ارزش مرداني چون تو در" نگفتن "حرفهايي است كه  هرگز آن را بر زبان نمي رانند! ولي چه كنم كه بايد براي  آناني كه در خلوت و جلوت تو نبوده اند از گريه هاي پنهان  تو ناله سر دهم. مجبورم تا بگويم هنوز حتي يكبار برنامه  " روايت فتح "پخش نشده كه تو گريه نكرده باشي...  عزيزم! مجبورم بگويم كه سال گذشته كه تعطيلات عيد نوروز من و بچه ها را به ديدار شلمچه و اروند بردي وقتي كنار اروند ايستادي، اشك هايت جاري امواج اروند شد. وقتي  بچه ها سوءال پيچم كردند كه چرا بابا گريه مي كند گفتم:  بابا" روايت عبور" را نوشته كه بخشي از تاريخ خونبار اين  رود است.  به شلمچه كه رسيديم، بي تابتر شدي، از ماشين كه پياده  شديم تو را همچون فرشته اي مي ديدم كه از خاك تا افلاك  رسيده باشي، بي قرار و عاشق خود را به خاطرات و خطرات  شبهاي كربلاي پنج سپردي...  اينك من و بچه ها آزرده ايم. خاطر خاكريزهاي جنوب هم  آزرده اند، چه مي گويم. خاطر مادر شهيد عبداللهي هم  آزرده است، مادري كه هر دو فرزندش را تقديم انقلاب عزيزمان كرد و تو افتخار فرزندي او را داري، او كه  همواره غروب ستارگانش را در چشمان تو مي جويد...  اينك تو در زنداني و من در لحظه هاي تو اسير، به نماز مي ايستم، به اقتداي تو... برايت دعا مي كنم و به يكرنگي  و صداقت و پاكي ات شهادت مي دهم...  رخساره درويشيان 
