 آدمي شگفت زده مي شود هنگامي كه درمي يابد در اين  وانفسايي كه اولياء ايمان و تقوا" چوبيد بر سر ايمان  خويش مي لرزند"، هنوز كساني هستند كه خيلي نسبت به ايمان  خود مطمئن و برهمين اساس به همه اركان هستي اظهار تذكر و نصايح مشفقانه مي كنند. اما مشكل از همينجا برمي خيزد كه  ما و همگان نمي توانيم نسبت به چنين متظاهران خوش خط و خال اعتماد كنيم و نه فقط اعتماد نداريم كه نفرت هم  داريم. نفرت از ريا، تظاهر و دروغهايي كه ادبيات واپس  مانده اش حال هر انسان سالمي را به هم مي زند بقول  مولاناي بلخي:  ظاهري چون گور كافر پر حلل  وز درون قهر خدا عزوجل  در موضوع كاظم شكري كه هنوز چندان قديمي و از ياد رفته  نشده است، يكي از همين افرادي كه ذكرش در بالا رفت به  اظهار نظرهاي غريبي پرداخته بود اظهاراتي چنان غريب كه  حتي از دفاعيات درخشانش از سردار وصال نيز عجيبتر مي نمود. وي پس از بيان اضغاث واوهامي كه در چرخش قلمش  جاري شده است، از دوستي با كاظم شكري در جهاد سازندگي  سخن گفته بود. امري كه براي همه آشنايان با اين دو تن  عجيب و بلكه اعجب مي نمود. چگونه شكري رزمنده آزاديخواه  رنجديده و اصلاح طلب و اهل حقيقت مي تواند باهتاكي  دروغزن دوستي به هم رسانده باشد. چه در گذشته و چه در حال. لابد فرد مذكور همكاري اداري را با دوستي و برادري  در روابط اشتباه گرفته و همه ما كه سالهاي طولاني همراه  و همقطار شكري بوده ايم مي دانيم در هنگام مواجهه با مطالب صفحه 14 آن جريده معلوم الحال، به ويژه مطالب فرد مذكور، چه نظري داشت و چه حال اشمئزازي به او دست مي داد.  ساحت شكري از اين تهمت بي گمان مبراست.  و اما ساير مطالب آن سياهه نيز برهمين قياس قابل ذكر و پاسخگويي است، خاصه آنجا كه شكري را آلت دست گروهي  زرنگتر و قرباني آنان دانسته و عجبا كه ندانسته در اين  صف تظاهر و مردم فريبي وجود ندارد و هر كه از اين ره رفت  مطرود خلايق شد. در اينجا انتخاب صورت گرفته و منتخب مي داند كه رنج و درد هم بخشي از عهد او با آرمان اوست.  جزئي از كار است و او مي توانست جرايدي را برگزيند كه  اگر به تمام 60 ميليون آحاد ايراني هم به نام و لقب توهين كنند، مصون خواهند ماند و پاداشها هم خواهند ستاند.  اما شكري از راه ديگر رفت. او جهادگري نبود كه شركتي  خصوصي ايجاد كند و بعد با گل آلود كردن آب و ترساندن  ديگران از مظاهر شريعت، سودها ببرد و آزها بتند او از جهاد انقلاب به جهاد سازندگي و از آنجا به جهاد دفاع  مقدس و از آنجا به جهاد اصلاحگري و آزادي طلبي گام نهاده  بود. از آن سه جهاد جان به دربرد اما جهادگر بالاخره  روزي با تيغ و زخم آشنا مي شود و اين آشنايي چه مبارك  است و ميمون، هله عشق گشته افزون. و چه مي داند آنكه خود را به ناداني زده است، او نمي خواهد بداند و نظير خفته اي است كه خود را به خواب زده و لاجرم بر بيداريش  كوشيدن، هدم وقت و هدر فرصت است.  تهمت ديگر به سفر قبرس مربوط مي شد و ديدار باگري سيك كه  گويا شكري مهمان ويژه آن يانكي بوده است، حال آنكه همگان  واقفند كه سميناري عام بوده و شكري گزارشگري بي ادعا كه  ناظر بي طرف معركه محسوب مي شده و هيچ چرب و شيريني هم  به كام شكرينش نريخته بودند جز خستگي راه و تعب سفر. اين  اكاذيب را جز خداوند پاسخ نمي تواند داد وگرنه اگر قضاوتي به جا مي داشتيم هم اكنون كذاب در زير شلاق  مي بود نه آنكه بازگويد و باز نويسد و نهد دام و سر حقه باز كند. اين مكرها نصيب و ارزاني صاحب شركت و شوكتها باد كه نوش سفرهاي بسيار را در جوا ربعضي  چشيده اند و از نيش ديگران نيز هماره مصون و دور مانده اند. اين سخن را بدين كلام موزون به ياد كاظم شكري  ختم مي كنيم كه وصف حال همان درمانده ايست كه سخنهاي  گزاف مي بافد و آلاف و طعام مي جويد و حظي از حقيقت  نبرده و نخواهد برد:  ساقي ما زد به يك جام شراب نيم جوش  آتشي در خرمن گندم نماي جو فروش  آن كه بر دستش جوانان توبه كردندي زمي  توبه كرد از پارسايي پيش پير مي فروش  آن كه در مسجد نشستي دوش بر دوش خطيب دوش مي ديدم كه مي بردندش از مجلس به دوش  وان كه صورت مي تراشيد از دروديوار ما عاقبت ديدي كه بردش صورتي زيبا زهوش  زاهدي كازگوش مردم حلقه آوردي برون  شاهد شيرين ما را شد غلام حلقه گوش  محمد آزاده 
