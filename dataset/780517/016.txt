 دفتر" همايش هاي بين المللي براي پژوهش هاي بنيادي " وابسته به وزارت فرهنگ و آموزش عالي، به مناسبت كسوف 20 مرداد 78، اطلاعيه اي انتشار داده است كه در تمام مراكز تخصصي چشم پزشكي، از جمله در بيمارستان فارابي  (بزرگ ترين مركز تخصصي چشم پزشكي ايران)توزيع شده است.  متن اين اطلاعيه از اين قرار است:  " هنگام خورشيد گرفتگي جزيي، نبايد كوشش كرد بدون استفاده  از عينك مخصوص به خورشيد نگريست زيرا اگر چه قسمتي از خورشيد مخفي است، اما تشعشعات آن براي شبكيه چشم خطرناك  است و ممكن است سبب كوري دايم شود. خطر بسيار جدي است.  خصوصا" به اين سبب كه صدمه آن به شبكيه، بدون درد است و نمي توان آن را احساس كرد. به علاوه سلول هاي صدمه ديده  ترميم نمي شوند.  براي مشاهده خورشيد در زمان گرفتگي جزيي كه در بعدازظهر روز 20 مرداد در سراسر ايران رخ مي دهد، بايد از عينك هاي خاص استفاده شود. بهترين عينك ها انواعي است كه  از شيشه ماسك جوشكاري تهيه شده باشد. از فيلم عكاسي سياه  شده، حتي چند لايه اي نيز نبايد استفاده شود.  دو قاعده مهم  1- هرگز بدون عينك مخصوص به خورشيد نگاه نكنيد.  2- اگر هنگامي كه عينك به چشم داريد و به خورشيد نگاه  مي كنيد، حاشيه خورشيد را نمي توانيد به وضوح ببينيد،  شبكيه در حال صدمه ديدن است و عينكي كه به چشم داريد،  مناسب نيست. تنها در زمان خورشيد گرفتگي كامل كه در مسير خاصي از كشور به وقوع مي پيوندد، مي توان عينك ها را برداشت! " دكتر" بهروز جباروند" معاون آموزشي مركز تخصصي  بيماري هاي چشم "فارابي "ضمن تاكيد بر استفاده از روش هاي غير مستقيم مشاهده خورشيد(مانند تصويراندازي)، به عموم مردم هشدار داده است كه از عينك هاي مقوايي با پوشش مايلار كه اخيرا" در سطح وسيعي از تهران و اصفهان  توزيع شده اند، براي نگريستن به خورشيد استفاده نكنند،  زيرا اين عينك ها غير استاندارد و براي بينايي چشم  خطرناك ارزيابي شده اند. 
