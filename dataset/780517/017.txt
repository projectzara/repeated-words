 بهترين و ارزان ترين ابزار براي تماشاي خورشيد گرفتگي  اين روزها از هر گوشه اي كسي ندا سر مي دهد كه بهترين  شيوه مشاهده خورشيد گرفتگي، اين است كه من مي گويم و لاغير.  تمام اين شيوه ها، مبتني بر اين اصل است كه فرد علاقه مند بايد نوعي مانع را ميان چشم خود و آفتاب قرار بدهد و از طريق آن، مستقيما" به خورشيد بنگرد. اين  شيوه ها همگي فقط" تاحدي "از چشم در برابر نور خورشيد محافظت مي كنند و هيچكدام(مگر فيلتر شماره 14 جوشكاري) ايمني صددرصد را فراهم نمي كنند.  شايد بهترين شيوه مشاهده خورشيد گرفتگي آن باشد كه اصلا"  به خود خورشيد نگاه نكنيم !  براي اين منظور، ابزاري بسيار ساده و ارزان قيمت طراحي  شده است كه همه مردم، حتي در دورافتاده ترين روستاهاي  كشور هم قادر به ساخت آن هستند. براي ساخت اين ابزار،  فقط به يك آينه كوچك دستي(و يا حتي تكه اي آينه شكسته) و يك برگ كاغذ نياز داريد.  روي برگ كاغذ، دايره اي كوچك به اندازه 8 يا 10 ميليمتر رسم كنيد. براي اين كار مي توانيد از پرگار، يا شابلون  دايره استفاده كنيد. اما اگر هيچكدام از اينها را هم  نداشتيد، باز مي توانيد با دست، يك دايره تقريبي به اين  ابعاد روي كاغذ رسم كنيد.  با قيچي، دور اين دايره را ببريد و يك سوراخ گرد در كاغذ ايجاد كنيد. حال اين برگ كاغذ را كه سوراخي دايره اي در وسط آن است روي سطح آينه قرار بدهيد و آن را به طرف  خورشيد بگيريد و سعي كنيد تصوير خورشيد را درجايي كه  سايه باشد(مثل ديوار داخل اتاق)بيندازيد. بسته به  فاصله ديوار، دايره كاملا" گردي به قطر 5 سانتيمتر خواهيد ديد كه در واقع چيزي نيست مگر همان تصوير قرص  خورشيد! هر چه قطر دايره بزرگ تر باشد، تصويري كه از خورشيد تشكيل مي شود نيز نوراني تر خواهد بود. براي  مراحل آغاز كسوف جزئي كه هنوز نور خورشيد كاهش چنداني  پيدا نكرده، بهتر است از همان دايره با قطر 8 تا 10 ميليمتري استفاده كنيد. چون قرص خورشيد را خيلي واضح و زيبا نشان مي دهد و نور آن اصلا" چشم را نمي زند.  در مراحل بعدي كسوف جزئي كه بخش بزرگي از قرص خورشيد پوشيده است، نور محيط اطراف به طرز محسوسي كاهش پيدا مي كند. براي چنين حالتي، بهتر است كاري كنيد كه تصوير قرص خورشيد اندكي درخشان تر شود. براي اين كار، سوراخي  دايره اي به قطر 15 تا 20 ميليمتري در كاغذ جداگانه اي  ايجاد كنيد و آن را روي سطح آينه قرار بدهيد. اين افزار بسيار ساده، در اصل همان افزاري است كه در رصدخانه هاي  بزرگ براي شمارش لكه هاي خورشيدي به كار مي رود.  به نظر مي رسد براي ميليون ها دانش آموز دبستاني،  راهنمايي، و دبيرستاني كه امكانات زيادي براي آنها فراهم  نيست، اين روش، بهترين و ارزان ترين شيوه ممكن براي رصد كسوف جزئي باشد.  مزيت اين روش، در اين است كه در آن واحد، عده زيادي  مي توانند به تصوير تشكيل شده نگاه كنند و آن را مورد بررسي قرار دهند. اين روش براي دانش آموزاني كه  مي خواهند در حين كسوف، به برخي آزمايش هاي ساده علمي  دست بزنند، همانندي ندارد در حالي كه در شيوه هاي ديگر،  هر بار فقط يك نفر مي تواند خورشيد را مطالعه كند.  فراموش نكنيد تمام آنچه گفته شد فقط مربوط به مراحل  مختلف كسوف جزئي است كه هنوز قرص خورشيد كاملا" در پشت  ماه پنهان نشده است. اگر به مناطقي سفر مي كنيد كه كسوف  در آنجا به صورت كامل ديده مي شود، پس از خاموشي آخرين  پرتوهاي نور خورشيد، فرصت را از دست ندهيدو با خيال راحت  منظره كسوف كلي را تماشا كنيد! كسوف كلي كاملا" بي خطر است!  روشي كه در اينجا به آن اشاره شد به تاييد دكتر" هرمز شمس" دبير كل انجمن چشم پزشكي ايران رسيده است و ايشان،  آن را روشي مناسب و ايمن براي عموم مردم توصيف كرده اند. 
