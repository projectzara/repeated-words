 گروه اقتصادي: با هدف تسهيل ارتباط ميان كارفرمايان  واحدهاي توليدي و خدماتي و كارگران جوياي كار وزارت كار و امور اجتماعي براي مراكز مشاوره شغلي و كاريابي غير دولتي مجوز صادر مي كند.  نعمت الله سليمي مدير كل اشتغال وزارت كار و امور اجتماعي صبح ديروز در جمع خبرنگاران از شروع فعاليت  مراكز مشاوره شغلي و كاريابي غير دولتي خبر داد و گفت:  در راستاي سياست ها و برنامه هاي اقتصادي دولت در طرح  ساماندهي اقتصادي و برنامه سوم توسعه - كه بر كاهش تصدي  دولت و واگذاري مسئوليت به بخش خصوصي و مشاركت همگاني  تاكيد دارد- وزارت كار زمينه اي را فراهم آورده تا مراكز مشاوره شغلي و كاريابي غير دولتي با دريافت مجوز از وزارت كار فعاليت دوباره خود را از سر بگيرند و به  عنوان يك واسطه قانوني منطبق بر قوانين و مقررات موجود نياز واحدهاي توليدي به نيروي انساني را از طريق جذب نيروي متقاضي در بازار كار پاسخ دهند.  وي صدور مجوز براي مراكز كاريابي را منطبق بر آئين نامه  مصوب شوراي عالي كار اعلام كرد و گفت: تا پيش از اين 22 مركز كاريابي غير دولتي در كشور فعاليت داشتند كه به علت  تعرفه پايين مشاوره و كاريابي براي كارگران تعطيل و از ادامه كار بازماندند.  سليمي شروع به كار مراكز جديد را بر مبناي تعرفه جديد-  كه به تصويب شوراي عالي كار رسيده است - اعلام كرد و گفت:  در آئين نامه جديد وظايفي همچون ثبت نام از متقاضيان  كار، كسب و دريافت اطلاعات فرصت هاي شغلي از كارفرمايان،  راهنمايي شغلي بيكاران، معرفي افراد فاقد مهارت به مراكز آموزش فني و حرفه اي و تهيه طرح هاي ابتكاري براي اشتغال  در بخش خوداشتغالي برعهده مراكز كاريابي گذاشته شده است،  ضمن آنكه وزارت كار واموراجتماعي نيز امور رايانه اي  مراكز را براي ارتباط كامپيوتري با واحدهاي توليدي و كارگري تجهيز و راه اندازي مي كند.  مدير كل اشتغال وزارت كار و امور اجتماعي گفت: متقاضيان  ايجاد مراكز خصوصي از همين امروز مي توانند به اداره كار و امور اجتماعي استان خود مراجعه و تقاضاي ايجاد مركز را ارائه دهند.  وي شرايط خاص تقاضا براي تشكيل مراكز كاريابي - علاوه بر شرايط عمومي كه در همه جا يكسان است - را داشتن حداقل  مدرك ليسانس و مكاني براي امور اداري اعلام كرد و گفت:  هيات فعال در وزارت كار و امور اجتماعي كه شامل مدير كل  خدمات اشتغال، مدير كل دفتر اشتغال زنان، مدير كل دفتر حقوقي و امور مجلس وزارت كار، نماينده سازمان آموزش فني  و حرفه اي، نماينده كارفرما از ميان اعضاي شوراي عالي  كار و يكي از كاركنان مجرب اداره كل اشتغال است مدارك  متقاضيان را بررسي و چنانچه شرايط لازم را داشته باشند نسبت به صدور مجوز اقدام مي كنند.  وي تعرفه ثبت نام از جويندگان كار براي كار در داخل كشور را پنج هزار ريال، ثبت نام از جويندگان كار براي كار در خارج از كشور را 30 هزار ريال و راهنمايي شغلي جويندگان  كار براي اشتغال در بخش غير مزدبگيري را پنج هزار ريال  اعلام كرد و گفت: اگر فردي پس از مراجعه به مراكز كاريابي موفق به استخدام در يكي از مراكز توليدي و خدماتي شود با توافق كارفرما حداكثر يك ماه حقوق خود را بايد به مركز كاريابي واگذار كند. وي در پايان همچنين  اعلام كرد: امسال دولت علاوه بر برنامه كلان اقتصادي  كشور براي ايجاد اشتغال بودجه اي معادل 49 ميليارد تومان  و براي اشتغال مولد و زودبازده نيز 300 ميليارد تومان  تسهيلات اعتباري و بانكي اختصاص داده است. 
