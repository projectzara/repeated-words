   گروه اقتصادي: نيروگاه گازي "ري سوت "كه نخستين نيروگاه  ساخت مهندسان ايراني در خارج از كشور است، در مدت 10 ماه  و نيم در منطقه سلاله سلطان نشين عمان نصب و راه اندازي  شد و 20 تيرماه گذشته به بهره برداري رسيد.  مهندس محمدعلي شكراللهي معاون مهندسي شركت "مپنا" ديروز در جمع خبرنگاران با اعلام اين خبر افزود: شركت مپنا با حضور در يك مناقصه بين المللي و پس از رقابتي فشرده با 8 شركت غربي و آسيايي برنده ساخت اين نيروگاه 40 مگاواتي  به مبلغ 5/15 ميليون دلار شد. وي گفت: مشاور طرح احداث  نيروگاه" ري سوت "يك شركت معروف سوئيسي بود كه صد در صد كار انجام شده را مورد تاييد قرار داد. تمام تجهيزات اين  نيروگاه در ايران ساخته شده و تمام كارهاي مهندسي آن نيز از سوي واحد مهندسي شركت مپنا انجام شده است. به گزارش  خبرنگار ما در اين مصاحبه كه چند تن از ديگر مديران شركت  مديريت پروژه هاي نيروگاهي ايران(مپنا)در آن حضور داشتند گفته شد كه ساخت نيروگاه حرارتي 1300 مگاواتي  شازند اراك و 650 مگاواتي سهند وهمچنين نيروگاه هاي سيكل  تركيبي منتظرقائم، شهيد رجايي، نيشابور، خوي، فارس و شريعتي از پروژه هاي در دست اجراي شركت مپنا است.  مهندس خليل بهبهاني معاون برنامه ريزي اين شركت گفت:  شركت مپنا وابسته به وزارت نيرو در راستاي فعاليت هاي  خود براي ساخت داخل كردن نيروگاه ها در كشور، مسئوليت  احداث نيروگاه هاي خارك، پارس جنوبي، بندر امام و همچنين  ري سوت در عمان را بعهده دارد.  مهندس قاسمي مدير طرح هاي نيروگاه هاي حرارتي شركت مپنا نيز اظهار داشت: نيروگاه بخاري اراك اولين پروژه  كليددردست اين شركت است.  هزينه احداث اين نيروگاه 344 ميليون دلار و 120 ميليارد ريال پيش بيني شده كه در مقايسه با نرخهاي ارائه شده از سوي پيمانكاران خارجي 30 تا 40درصد كمتر است وي اظهار داشت: در طرح احداث نيروگاه شازند اراك پيمانكاران طراز اول داخلي و 10 پيمانكار خارجي مشاركت دارند و تاكنون  كارهاي اجرايي آن 57درصد پيشرفت داشته است. 
