 تهران- خبرگزاري جمهوري اسلامي: رئيس مركز بهره برداري  آرتمياي درياچه اروميه اعلام كرد: برداشت و استحصال آرتميا(نوعي غذاي ميگو)از درياچه اروميه امسال  آغاز مي شود.  لطيف اسماعيلي به خبرنگاران اعزامي از تهران گفت: سازمان  حفاظت محيط زيست با برداشت سالانه 5 درصد از ذخاير آرتمياي درياچه اروميه موافقت كرده است كه اين ميزان  معادل 160 تن سيست(تخم آرتميا)در سال است.  آرتميا يك موجود آبزي است كه در آبهاي بسيار شور زندگي  مي كند، يعني آبهايي كه هيچ موجود مزاحم و شكارچي در آن  قادر به زيست نمي باشد.  وي افزود: نياز كشور به سيست براي تغذيه آبزيان سالانه  حدود 10 تن است و مي توان برداشت مازاد بر نياز آنرا به  ميزان سالانه 150 تن به خارج صادركرد. اسماعيلي اظهار داشت: ارزش هر كيلوگرم سيست خشك دربازارهاي خارجي بيش از بهاي پنج بشكه نفت است و در صورت صادرات آن مقادير قابل  توجهي درآمدارزي نصيب كشور مي شود. به گفته وي چين،  تايلند، مالزي، اندونزي، اكوادور، برزيل، فيليپين،  هندوستان وبنگلادش از مصرف كنندگان عمده سيست در جهان  هستند.  وي گفت: با برداشت آرتميا از درياچه اروميه و توليد سيست  خشك واردات آرتميا از امسال به كشور قطع خواهد شد.  آرتميا براي تغذيه ميگو، ماهيان خاوياري، قزل آلا و ماهيان آكواريومي كاربرد دارد و سيست براي تغذيه بچه  ميگو، بچه ماهيان خاوياري و قزل آلا وماهيان اكواريومي  قابل استفاده است. اسماعيلي اظهار داشت: درياچه اروميه با ويژگي هايي چون حدود 6 هزار كيلومتر مربع مساحت، درجه  شوري 170 تا 230 پي پي تي(گرم در ليتر)و داشتن 102 جزيره يكي از دو درياچه بزرگ شور دنيا است كه در آن  آرتميا به وفور يافت مي شود.  آيت الله فخري معاون برنامه ريزي شيلات استان آذربايجان  غربي نيز گفت: سال گذشته 62 تن شاه ميگوي آب شيرين از سد ارس صيد و با نظارت شيلات استان توسط بخش خصوصي به  كشورهاي اروپايي صادر شد. پيش بيني مي شود ميزان صادرات  آن در سال جاري به 100 تن برسد. 
