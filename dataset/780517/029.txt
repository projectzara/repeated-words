 يك سخنگوي ائتلاف شمال افغانستان ديروز گفت: در پي  بروزدرگيري هاي پراكنده دوشب گذشته، نيروهاي اين ائتلاف  درحال پيشروي به سمت نواحي تگاب و نجراب كه در كنترل  طالبان است، هستند.  به گزارش خبرگزاري فرانسه از كابل، اين سخنگو افزود،  نيروهاي احمدشاه مسعود، فرمانده ائتلاف ضد طالبان،  مطمئنند نواحي يادشده در شمال شرق كابل، به زودي دركنترل  مخالفان قرار مي گيرد.  به گفته همين سخنگو، جت هاي جنگنده متعلق به طالبان نيز چهارحمله عليه مواضع مخالفان در دره پنجشير انجام دادند كه براثر آن شماري ازغيرنظاميان كشته شدند.  ائتلاف مخالفان به رهبري شاه مسعود روز پنج شنبه با انجام يك ضد حمله موفق شد تقريبا تمامي نواحي كه طي  حملات يك هفته اي طالبان اشغال شده بود، پس بگيرد و خطوط مقدم جبهه را تا فاصله 30 كيلومتري شمال كابل به  عقبراند. سخنگوي مخالفان مي گويد، در اين ضد حمله 800 تا1000تن از نيروهاي طالبان ازجمله شمار زيادي پاكستاني  و عرب كشته شدند.  پاكستان هرگونه مشاركت رسمي ارتش اين كشور را در جنگ هاي  افغانستان رد مي كند، اما سخنگوي ائتلاف شمال گفت: ما درتلاشيم اجساد پاكستاني راشناسايي كرده و با جمع آوري  تمامي شواهد ممكنه وارايه آن ها به جامعه بين المللي،  ادعاهاي خود را مبني بر مداخله پاكستان در جنگ داخلي  افغانستان، به اثبات رسانيم.  مخالفان تاكنون از اعلام شمار قربانيان خود در اين  ضدحمله خودداري كردند. اين در حاليست كه يك سخنگوي ديگر ائتلاف مخالفان افغانستان ديروز گفت، شبه نظاميان طالبان  درپي ضدحمله ائتلاف شمال كه آن ها را مجبور كرد از مناطقي كه اشغال كرده بودند، عقب نشيني كنند، در تدارك  دست زدن به يورشي جديددر منطقه شمالي كشور هستند.  به گزارش آسوشيتدپرس از اسلام آباد، استاد عطا محمد افزود، طالبان به منظور تصرف دره صوف سرگرم اعزام  نيروهاي تقويتي به استان شمالي سمنگان است.  وي گفت، جنگنده هاي طالبان مواضع مخالفان را در نزديكي  دره صوف بمباران كردند كه براثر آن دست كم يك زن كشته و دو روستايي زخمي شدند اين منطقه شاهد درگيري هاي پراكنده  نيز بوده است.  طالبان و نيروهاي ائتلاف شمال براي به دست گرفتن كنترل  دره صوف ظرف دو ماه گذشته به نبردهايي سنگين پرداختند.  دره صوف در 230 كيلومتري شمال غرب كابل قرار دارد.  به گفته مخالفان، طالبان شهر جبل السراج در استان شمالي  پروان رانيز هدف چند مورد حمله هوايي قرار داده است.  يك فرمانده نظامي مخالفان گفت ائتلاف شمال در حال حاضر سرگرم تقويت و تثبيت خطوط دفاعي خود است و قصد حمله به  قلمروي تحت كنترل طالبان ندارد.  از سوي ديگر دبيركل سازمان ملل از كشورهاي مختلف خواست  از حمايت طرفين درگير در افغانستان خودداري كنند.  كوفي عنان دبيركل سازمان ملل در بيانيه اي كه در سازمان  ملل منتشر شد، از كشورهاي همسايه افغانستان خواست به  دخالت در جنگ داخلي اين كشور پايان دهند و به توافق اخير خود مبني بر عدم حمايت از طرفين درگير متعهد باشند.  عنان گفت، تداوم جنگ باعث نگراني جدي است و حتي اگر اين  درگيري يك جنگ صرفا داخلي باشد، براي صلح و امنيت منطقه  مخاطره انگيز است.  عنان گفت، در اين منطقه علاوه بر سلاح و مهمات و ساير مواد جنگي وجود حمايت كنندگان خارجي و هزاران نيروي  غيرافغاني در جنگ وضعيت بغرنجي را ايجاد كرده است.  عنان از شش كشور همسايه افغانستان به علاوه آمريكا و روسيه كه اخيرا بيانيه اي را در تاشكند پايتخت ازبكستان  مبني بر عدم حمايت نظامي از طرفين درگير در افغانستان  امضا كردند خواست اجازه ندهند از خاك كشورهايشان براي  حمايت از طرفين درگير در افغانستان استفاده شود.  وي با اشاره به اينكه گزارش هاي دريافتي از جابجايي و تغيير مكان شهروندان از مناطق درگيري هشداردهنده است،  گفت: سازمان ملل در حال تشخيص هويت كساني است كه در جنايات منطقه و نقض حقوق انساني در افغانستان نقش  اساسي دارند. 
