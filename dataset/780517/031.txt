 سرتاج عزيز وزير خارجه پاكستان ديروز اعلام كرد، پاكستان  هرگز با پيشنهاد شناسائي خط كنترل موجود در كشمير به  عنوان يك مرز بين المللي موافقت نخواهد كرد.  به گزارش خبرگزاري فرانسه، وزير خارجه پاكستان در مصاحبه  با روزنامه "نيشن "چاپ اسلام آباد گفت: نه پاكستان و نه  مردم كشمير به هيچ وجه با چنين پيشنهادي موافقت نخواهند كرد.  وزير خارجه سابق هند پيشتر در جريان ديدار از واشنگتن به  عنوان فرستاده ويژه دهلي نو خاطرنشان كرده بود كه كشورش  خواهان به رسميت شناخته شدن خط كنترل كشمير است.  از سوي ديگر مبارزان كشميري و ارتش هند از نيمه هاي شب شنبه درگير نبرد شديدي در منطقه رفيع آباد در شمال هند شده اند كه اين درگيري هنوز ادامه دارد.  برپايه گزارشهاي دريافتي، در اين درگيري كه طرفين از سلاحهاي پيشرفته استفاده مي كنند، دست كم هفت مبارز كشميري كشته شده و ارتش هند نيز متحمل تلفاتي شده كه  تعداد آن هنوز مشخص نيست.  رفيع آباد كانون مبارزات جدايي طلبان مبارزان كشميري  است.  برپايه آخرين گزارش دريافتي، مبارزين كشميري اواسط ديروز در ناحيه مرزي كوپوارا يك نظامي بلند پايه هند و محافظش را بضرب گلوله كشتند. 
