   اسلوبودان ميلوسويچ رئيس جمهور يوگسلاوي در نخستين واكنش  نسبت به تظاهرات و مخالفت هاي اخير مردمي عليه خود اين  مخالفت ها را توطئه عوامل پنهان سازمان ناتو و ادامه  تهاجم هفته اي اين سازمان به يوگسلاوي خواند و گفت: هرگز در مقابل اين فشارها تسليم نمي شود و هيچگونه تغييري نيز در وضعيت فعلي كوزوو را نمي پذيرد.  به گزارش خبرگزاري فرانسه، ميلوسويچ روز جمعه گفت، ناتو در تلاش است تا با حمايت از مخالفان و سياستمداران و احزاب" فاسد" در كشور به اهدافي برسد كه با ريختن 22 هزار تن بمب در اين كشور نتوانست به آن دست يابد.  ميلوسويچ كه در جمع 200 تن از صربهاي مقيم كشورهاي  مختلف از جمله آمريكا و استراليا و با هدف جلب كمك هاي  مالي آنها سخن مي گفت افزود: كوزوو بخش جدانشدني صربستان  است حتي اگر كوشش شود كه جايي براي زندگي صربها در اين  ايالت باقي نماند. وي همچنين اضافه كرد: سازمان ملل  مسئوليت امنيت تمامي شهروندان در كوزوو را به عهده دارد و ما انتظار داريم اين نيروها به وظيفه خود عمل كنند. با پايان يافتن حملات ناتو به يوگسلاوي اعتراض ها و مخالفتهاي مردمي عليه ديكتاتور صربستان در سراسر اين  كشور آغاز شد و روزبه روز گسترش يافت. ميلوسويچ تاكنون  واكنشي نسبت به اين اعتراض ها از خودشان نداده بود.  گزارش ديگري حاكيست ابراهيم روگوا رهبر ميانه روي  آلبانيايي تبارهاي كوزوو ضمن موافقت با پيوستن به شوراي  انتقالي كوزوو گفت، پس از ديدار باهاشم تاچي رهبر شاخه  سياسي ارتش آزاديبخش كوزوو دو طرف با پيوستن به اين شورا كه زير نظر سازمان ملل فعاليت خواهد كرد موافقت كردند.  در شوراي انتقالي شخصيت هايي از آلبانيايي تبارها و صربهاي كوزوو با هرگونه گرايشي حضور خواهند داشت. 
