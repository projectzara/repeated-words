 " جوليوس اسپنسر" وزير اطلاعات سيرالئون ديروز در گفتگو با شبكه راديويي بي. بي. سي گفت، شورشيان سيرالئون كه  بيش از 30 نفر را به گروگان گرفته اند در اقدامي در جهت  آزاد شدن رهبرشان، "جاني پل كوروما"، با آزادي گروگان ها موافقت كردند.  به گزارش خبرگزاري فرانسه از لندن، پنج افسر ارتش انگليس  و تعدادي سرباز نيجريه اي در نيروي حافظ صلح غرب آفريقا موسوم به اكوموگ و همچنين امدادگران سازمان هاي  بشردوستانه سازمان ملل و خبرنگاران در ميان گروگان هايي  كه روز چهارشنبه توسط شورشيان از شوراي انقلابي نيروهاي  مسلح ربوده شده بودند به چشم مي خوردند.  افراد مذكور در تپه هاي "آكرا" واقع در حدود 49 كيلومتري  شرق فري تاون به گروگان گرفته شده بودند.  اسپنسر بدون اشاره به تعداد گروگان ها گفت، شورشيان  آماده اند كه همه آنها را آزاد كنند.  گروگانگيرها كه از اعضاي سابق حكومت نظاميان كه 9 ماه در سيرالئون برقرار بود هستند، خواستار آزادي رهبر خود جاني  پل كوروما مي باشند.  آنها اصرار دارند كه كوروما از سوي جبهه متحد انقلابي  اسير شده است.  اين جبهه، يك جنبش سابق شورشي است كه اينك بادولت متحد شده است. اين جبهه دستگيري كوروما را تكذيب كرده است.  دولت سيرالئون و شورشيان در تاريخ 7 ژوئيه(16 تيرماه) در لومه پايتخت توگو براي پايان دادن به درگيري 9 ساله  در اين كشور پيمان صلح امضا كردند ولي اختلافات در بين  شورشيان سابق باقي مانده است. 
