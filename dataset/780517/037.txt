 به ياد فرزانه گرامي زنده ياد استاد دكتر سيد جلال الدين مجتبوي     * فيلسوف هر پاسخي را، صرفا" براي اين كه به نظر مي آيد كه پاسخي باشد، نمي پذيرد. ممكن است كساني به "زندگي  بي تحقيق و بررسي نشده "مايل باشند،  اما فيلسوف مي خواهد جوابهاي درستي بيابد كه شخص منصف و فهيم بتواند پس از بررسي و مطالعه فكري آنها را تصديق نمايد.  نوشته: ريچارد پاپكين  آوروم استرول  ترجمه: دكتر سيد جلال الدين مجتبوي  فلسفه به طور كلي شايد به عنوان غامض ترين و انتزاعي ترين مسائل و موضوعات، كه از امور زندگاني عادي  و مالوف بسيار دور است، به نظر آمده باشد. ليكن هرچند بسياري از مردم آن را دور و خارج از علائق معمولي و وراي  فهم مي پندارند، تقريبا" همه ما آراء و افكاري فلسفي  داريم، خواه نسبت به آنها آگاه باشيم يا نباشيم عجب است  كه اگرچه براي اغلب مردم مفهوم فلسفه مبهم است اين كلمه  در گفتگوي ايشان فراوان به كار مي رود.  استعمالات عامه. كلمه "فلسفه "ماخوذ از اصطلاحي يوناني  است به معناي "دوستداري حكمت "; اما در استعمال جاري مردم  به معاني مختلف به كار مي رود. گاهي منظور از" فلسفه " نوعي طرز تفكر در جهت فعاليت هاي معين است، مانند وقتي  كه كسي مي گويد" من فلسفه شما را درباره شغل و كار نمي پسندم" يا" من به او راي مي دهم زيرا با فلسفه او راجع به حكومت موافقم. "همچنين، وقتي مي گوئيم اين مطلبي  است" فلسفي "، مقصود ما نظري است كلي و دورانديش درباره  پاره اي از مسائل و يا وقتي مي گوئيم به بعضي از پيش آمدها بايد با ديد فلسفي نگاه كرد، منظور ما اينست  كه نبايد نسبت به حوادث آني زياده نگران و دربند وضع  كنوني بود، بلكه به جاي آن بايد كوشيد اين امور را از لحاظ كلي و با نظري وسيعتر ديد، چنانكه وقتي شخصي مايوس  است، مانند هنگامي كه بعداز حركت ترن به ايستگاه رسيده،  به او گوشزد مي كنيم كه بايستي بيشتر" فيلسوفانه " بينديشد. گاهي نيز فلسفه به عنوان تعيين قدر و اعتبار و شرح و تفسير آنچه در زندگي مهم يا پرمعني است تلقي  مي شود، چنانكه اين قول پاسكال را كه "تمام فضيلت ما در فكر ما است، بكوشيم تا خوب فكر كنيم "مي توان فلسفه  ارزش يابي آنچه در زندگي براي شخص مهم است در نظر گرفت.  تصورات عامه. به طور كلي با اينكه كلمات "فلسفه "و " فلسفي "در سخن عادي به معاني بسيار مختلف به كار مي رود،  تمايل عامه بر اين است كه فلسفه به عنوان يك سلسله  افكار فوق العاده پيچيده تلقي شود. ما غالبا" تصور مي كنيم كه فيلسوف(چنانكه در مجسمه "متفكر" ردن(Rodin) ديده مي شود)كسي است كه مي نشيند و به مسائلي كه داراي  معني و اهميت اساسي در حيات انساني است مي انديشد و حال  آنكه بقيه مردم وقت يا نيروي خود را فقط صرف زيستن(زنده  ماندن)مي كنند. گاه گاه، وقتي روزنامه ها يا مجلات  داستاني درباره فلاسفه عصر ما، مانند برتراندراسل يا آلبرت شوايتزر، منتشر مي كنند، اين تاثير در ما حاصل  مي شود كه آنان وقت خود را به تفكر و تامل كاملا"  انتزاعي درباره مسائل و مشكلات جهان اختصاص مي دهد و به  افكار يا نظرياتي مي رسند كه ممكن است عالي به نظر آيد،  وليكن چندان ارزش عملي نداشته باشد.  علاوه بر چنين تصويري از فيلسوف و كار و كوشش او، تصوري  ديگر از وي اينست كه فيلسوف شخصي است كه سرانجام مسئول  طرح ديد كلي و تعيين ارزش هاي متعالي و آرماني(ايده  آلها)در جامعه و فرهنگهاي معين است. مثلا" مي گويند متفكراني مانند كارل ماركس و فردريك انگلس كساني هستند كه ديدگاه حزب كمونيست را طرح كرده اند، درحالي كه  ديگران، همچون تامس جفرسن و جان لاك و جان استوارت ميل  نظرياتي را كه در جوامع دموكراتيك شايع و مستولي است  توسعه داده و پرورانيده اند.  كار مهم فلسفي. صرف نظر از اين تصورات گوناگون درباره  سهم و اثر فيلسوف و علي رغم اينكه ممكن است فعاليت هاي  او از علائق عاجل و مستقيم ما دور به نظر آيد، فيلسوف  همواره به ملاحظه مسائل و مشكلاتي مي پردازد كه خواه  به نحو مستقيم يا به طور غيرمستقيم براي همه ما داراي  اهميت است. فيلسوف با مطالعه انتقادي دقيق، مي كوشد تا آگاهي و عقايد ما را درباره جهان به طور كلي، و عالم  امور انساني، ارزشيابي كند. با اين پژوهش و تحقيق،  فيلسوف سعي مي كند تصويري كلي و منظم و منطقي درباره همه  آنچه مي دانيم و مي انديشيم، پيدا و طرح نمايد. درك و فهم اين نوع افكار كلي، طرح جامعي فراهم مي كند كه شخص  معمولي مي تواند تصور خود را درباره جهان و امور انساني  با آن متناسب سازد و نيز اعمال و افعال و رفتار خود را نسبت به آن بسنجد و معني و اهميت آنها را دريابد.  به واسطه چنين مطالعه و بررسي و تعيين قدر و ارزش، ممكن  است بهتر بتوانيم تمايلات و آرمانها و ايده آلهاي خود را تشخيص دهيم و به علاوه بهتر بفهميم كه چرا اينها را قبول  و انتخاب مي كنيم و آيا اصلا" بايستي آنها را انتخاب و اختيار كنيم يا نه.  از همان آغاز فلسفه در يونان باستان، يعني از دو هزار و پانصد سال پيش، عقيده راسخ متفكراني كه به اين نوع  پژوهشها و تتبعات سرگرم بودند، اين بود كه نظرياتي را كه  درباره جهان و درباره خود قبول مي كنيم بايد مورد مداقه  قرار دهيم تا ببينيم آيا عقلا" پذيرفتني است يا نه. همه  ما عقايد و معلوماتي درباره جهان و انسان حاصل كرده ايم ;  ليكن فقط معدودي از ما تامل و امعان نظر كرده ايم كه آيا اين عقايد و معلومات قابل اعتماد و معتبر است يا نه. ما معمولا" مايليم كه بدون بحث و چون و چرا اكتشافات علمي و بعضي عقايد جاري و متداول و افكار و آراء گوناگوني را كه  مبتني بر تجارب شخصي خود ماست بپذيريم. اما فيلسوف اصرار دارد كه اين همه را در معرض مطالعه و بررسي انتقادي دقيق  قرار دهد تا دريابد كه آيا اين نظريات و آراء و عقايد مبتني بر دليل و مدرك كافي است يا نه و آيا يك شخص منصف  مي تواند با دليل و منطق آنها را موجه بداند و تصديق كند يا نه.  روش سقراطي. سقراط در محاكمه خود در 399 ق. م چنين  اظهار عقيده كرد كه دليل توجه و اعتناي وي به فلسفه اين  بوده است كه "زندگي بي تحقيق و بدون مطالعه زندگي نيست و ارزش ندارد". وي دريافت كه تقريبا" همه معاصران او زندگاني خود را در نيل به هدفها و اغراض گوناگون، مانند شهرت و ثروت و لذت، صرف مي كنند بدون آنكه هرگز از خود بپرسند كه آيا اين امور مهم و قابل اعتنا است يا نه و چون چنين سوءالي طرح نمي كردند و در جستجوي جدي براي  يافتن جواب برنمي آمدند نمي توانستند بدانند كه درست عمل  مي كنند يا نه و سراسر حيات آنان در طلب مقاصد و اغراض  بي فايده يا حتي مضر تلف مي شد.  همه ما ديدي كلي درباره آن نوع جهاني كه فكر مي كنيم در آن زندگي مي كنيم و آن گونه اشيائي كه در چنان جهاني با ارزش است و از اين قبيل مسائل، داريم. ليكن اغلب ما،  مانند معاصران سقراط، هيچ اهتمامي به تحقيق و بررسي  افكار و نظريات خود و كشف اساس و پايه آنها نداريم ; و در مقام دانستن اين نيستيم كه آيا دلائل كافي و قابل قبول  براي اعتقاد به آنچه مي كنيم داريم يا نه، يا مجموع  نظريات و آراء ما منطقي و هماهنگ و مرتبط است يا نه. پس  اغلب ما به يك معني نوعي "فلسفه "داريم، اما هيچ تفكر و تحقيق فلسفي نمي كنيم تا ببينيم كه آن فلسفه درست و موجه  است يا نه.  فيلسوف، با پيروي از روش تحقيق سقراطي، به روشن كردن  عقايد ما و نظريه هايي كه درباره جهان و انسان و ارزشهاي  انساني داريم اصرار مي ورزد. به عقيده وي اين نوع مسائل  را اشخاص خردمند و منصف و فهيم فقط به اين شرط مي پذيرند كه بتوانند آنها را با آزمونهاي معيني كه ذهن منطقي طرح  مي كند آزمايش و بررسي كنند. فيلسوف پيش از آنكه صرفا"  داراي مجموعه غيرمنظمي از عقايد باشد، احساس مي كندكه  اين عقايد را بايد مورد بازرسي و مداقه قرار داد و در نظامي از افكار و نظريات كه واجد معني و ارتباط منطقي  باشد مرتب و منظم ساخت.  كار فيلسوف چيست؟ ممكن است كسي چنين بپندارد كه اين  نظريات و تفسيرهاي ابتدايي انديشه و تصوري كم اهميت  درباره آنچه فلسفه مورد بحث قرار مي دهد ارائه مي نمايد وليكن اين شرح و تفسيرها براي روشن ساختن موضوع فلسفه  كافي نيست چرا كسي نمي تواند تعريفي درست و صريح و روشن  دراين باب عرضه كند، به گونه اي كه بتوان در آغاز به  وضوح فهميد كه منظور فيلسوف چيست؟ اشكال اين است كه فلسفه با مطالعه آن بهتر روشن مي شود تا با كوشش براي شرح و توصيف آن. هرچندكساني كه در طي  تاريخ فكر بشر به نام "فيلسوف "معروف شده اند همواره با علاقه مندي در حل مسائل مشكل كوشيده اند، يكي از اغراض  مهم فلسفه همان طرح مسائل و مشكلات و توجه به آنها و بحث  درباره آنهاست. اين كه "فلسفه چيست؟" خود نيز مساله اي  است كه همواره مورد بحث و اختلاف نظر فلاسفه بوده است.  تنوعات فلسفه. مردمي كه بطور جدي به فلسفه پرداختند غايات و اغراض گوناگون داشتند. بعضي پيشواياني ديني  بودند، مانند اگوستينوس كه مي خواستند نظرگاههاي معيني  را توضيح و توجيه كنند. برخي ديگر دانشمندان بودند،  مانند دكارت و لايب نيتس كه سعي داشتند معني و اهميت  اكتشافات و نظريات گوناگون علمي را شرح و تفسير نمايند.  بعضي ديگر، مانند جان لاك و كارل ماركس به منظور تاثير در تحولات سياسي جامعه به فلسفه پرداخته اند. بسياري نيز به توجيه يا نشر و ترويج مجموعه اي از افكار كه تصور مي كردند ممكن است مددكار نوع انساني باشد علاقه مند بودند. برخي ديگر اين گونه مقاصد عالي نداشتند، بلكه  صرفا" آرزومند فهم پاره اي از عقايد مردم و بعضي از اوصاف و جلوه هاي جهاني كه در آن زندگي مي كردند، بودند.  فلاسفه كيستند؟ مشاغل فلاسفه به اندازه اغراض و مقاصد آنان متنوع و گوناگون بوده است. بعضي از ايشان معلم و غالبا" استاد دانشگاه بوده اند كه فلسفه تدريس  مي كرده اند، چنانكه توماس آكويناس در قرون وسطي در دانشگاه پاريس به تعليم مشغول بود. يا ايمانوئل كانت كه  در قرن هجدهم در دانشگاه كوينگسبرگ مقام مدرسي منطق و فلسفه اولي را دريافت، يا جان ديويي در قرن بيستم در دانشگاه كلمبيا به تدريس و سخنراني اشتغال داشت. بعضي  ديگر پيشوايان جنبشهاي ديني بودند و غالبا" سهم موءثري در امور سازمانهاي خود به عهده داشتند، مانند اگوستينوس، كه  اسقف هيپو در دوره انحطاط امپراطوري روم بود، يا جرج  باركلي كه اسقف كلوين در ايرلند در قرن هجدهم بود.  بسياري از فلاسفه مشاغل عادي و معمولي داشتند، مانند باروخ اسپينوزا كه به تراشيدن عدسي عينك اشتغال داشت.  جان لاك پزشك بود; جان استوارت ميل از نويسندگان مجلات و عضو پارلمان بود. عده قابل توجهي از برجسته ترين فلاسفه،  عالم يا رياضي دان بودند. بعضي داراي خط مشي هايي بودند كه آنان را از آشوب و هيجان و بحرانهاي زندگي روزانه  بسيار دور نگه مي داشت ; و بعضي ديگر، همواره موءثرترين  مشاغل را داشتند.  فلاسفه بدون توجه به اغراض و غايات يا مشاغل خود، بطور كلي همه برآن بودند كه مطالعه و بررسي و نقد و تحليل  فكري نظريات و افكار و دلايل آنها، مهم و با ارزش است.  فيلسوف درباره مسائل و امور معين بطرق معين فكر مي كند.  وي مي خواهد دريابد كه ما در مسائل اساسي چگونه  مي انديشيم، شناسائي ما مبتني بر چيست، براي نيل به  احكام و داوريهاي صحيح چه مقاييس و موازيني را بايد به  كار گيريم، با چه عقايدي بايستي موافق باشيم، و از اين  قبيل. وي با تفكر و تامل درباره اين گونه پرسشها، احساس  مي كند كه مي تواند به درك و فهم رساتر و با معني تري  درباره جهان طبيعت و عالم انساني برسد.  اخيرا" يكي از موءلفان اين كتاب درسهاي خود را در دوره اي  با عنوان "درآمدي به فلسفه "آغاز نمود. وي كوشيد به كلاس  خود تصوري در اين باره بدهد كه چه نوع موضوعي در طي آن  دوره مورد توجه و بررسي قرار خواهد گرفت. طرح وي شامل  اين سئوال بود كه افلاطون دوهزار و سيصد سال پيش پرسيد " عدالت چيست؟" و براي اشاره به اينكه منظور از اين سئوال  چيست، مسائلي طرح كرد از آنجمله: "ما چگونه اعمال  عادلانه را از اعمال ظالمانه تشخيص مي دهيم؟" "چگونه  مي گوييم چه بايستي بكنيم، يا چه چيز حق و درست است؟"  " آيا عدالت فقط مبتني بر پيمانها و عهود قانوني است، يا غير از آنها موازين اساسي تري وجود دارد؟ پس از درس،  دانشجويي به استاد گفت اكنون مسائل بسيار طرح شده، اما آيا ممكن است به آساني به اين سوءالها جواب داد. استاد به  او گفت كه آنان در اين درسها پاسخهاي ممكن را ملاحظه  خواهند كرد، اما نمي تواند تضمين كند كه اين جوابها درست  است. دانشجو پاسخ داد: "بسيار خوب، پس تا وقتي كه جوابها مطرح نشده است، مجبور نيستيم كه فكر كنيم. " فيلسوف هر پاسخي را، صرفا" براي اين كه به نظر مي آيد كه  پاسخي باشد، نمي پذيرد. ممكن است كساني به "زندگي  بي تحقيق و بررسي نشده "مايل باشند، اما فيلسوف مي خواهد جوابهاي درستي بيابد كه شخص منصف و فهيم بتواند پس از بررسي و مطالعه فكري آنها را تصديق نمايد. اينكه به اين  نوع سئوالات پاسخهائي داده شده است و حتي اينكه تقريبا"  همه افراد در جامعه معيني پاسخهائي را پذيرفته اند، براي  فيلسوف كافي نيست ولوآنكه بعضي از آن جوابها ظاهرا" به  نظر درست آيد اين امر اساس محكمي براي اعتماد به آنها نيست.  فيلسوف تا به درستي و صحت پاسخي مطمئن نشود آن را براي  قبول اشخاص منصف و فهيم شايسته نمي داند و در صورت  نيافتن جوابي درست و مقرون به حقيقت، لااقل ضعف و نقص  جوابهاي موجود را نشان مي دهد.  در اينجا جواب آن دانشجو مشعر بر اين است كه وي، مانند بسياري از مردم در همه اعصار، بيشتر مايل است كه از" حق  طبيعي" خويش، يعني "انديشيدن "استفاده نكند و كوششي را كه لازمه هر نوع تفكر فلسفي است به عهده نگيرد. وي وظيفه  در خور خود را به عنوان يك موجود متفكر رها مي كند تا مجبور نباشد از راه برقرار ساختن روابط منطقي و منتظم در افكار خويش، زحمت يافتن طريقه توجيه معتقداتش را تحمل  كند اما فيلسوف در عين اينكه معتقد است كه يافتن پاسخ  پرسشهايي كه براي او مطرح مي شود بسيار اهميت دارد، بدون  پاسخ گذاشتن آنها را بر پاسخهاي بي تحقيق و بدون مطالعه  و وارسي و يا پاسخهاي نادرست رجحان مي نهد.  دو مثال. براي روشنتر ساختن اينكه فيلسوف در جستجوي چيست  و چه مي كند، به اختصار دو مثال از تاريخ فلسفه قديم را مورد ملاحظه قرار مي دهيم. در اين دو مثال به آن قسم  اوضاع و احوالي اشاره شده است كه توجه و تامل عقلي را درباره عقايد اساسي گوناگون برانگيخته است. مثال اول از نخستين فلاسفه يونان است، كه در قرن ششم ق. م. در يكي از مستعمرات يونان در آسياي صغير، يعني آن ناحيه اي كه  اكنون تركيه است، مي زيستند، و مثال دوم از تورات(عهد عتيق).  مثال اول: فيلسوفان يونان از اطلاعات محدودي كه درباره  اين دوره داريم چنين برمي آيد كه اكثريت عظيم توده مردم  توجيهات اساطيري حوادث را، نظير آنچه در آثار هومر (Homer)مي يابيم، پذيرفته بودند. در اين اساطير وقايع  طبيعي برحسب فعاليتهاي ارواحي كه در جهان طبيعت سكونت  دارند بيان مي شود و جنگها و حسادتها و رقابتهاي ميان  ارواح وروابط آنها با مردان و زنان، مبين حوادث دنياي  مرئي به شمار مي آيد.  متفكراني كه جستجوي فلسفي را آغاز كردند كساني بودند كه  وقتي اين عقايد مقبول عامه را مورد مداقه قرار دادند آنها را ناقص و غيركافي يافتند. اجتماعات مختلف،  افسانه ها و اسطوره هاي گوناگون داشتند اغلب اينها با يكديگر يا در داخل خود در خلاف و نزاع بودند. تبيينات  آنان درباره مسائل جهان مبتني بر تعقل منطقي و استدلالي  نبود و هيچگاه در مورد امور مشهود در طبيعت بيان كافي و وافي ارائه نمي نمودند. فلاسفه، در برابر خودباختگي و بي جرئتي معاصران خويش، از معتقدان به افسانه ها و اساطير دعوت مي كردند كه نظريات خود را اثبات كنند، يا نظريه اي بهتر بيابند كه مردم خردمند و فرزانه را خرسند مي سازد. در نتيجه، نقد و رد عقايدي كه برحسب سيرت و سنت  متعارف مورد قبول بود، پديد آمد و جستجو براي نظريات  موجه يا قابل قبول و سعي و كوشش متفكران براي تبيين و تعليل عالم طبيعت به نحو منطقي و معقول، يعني آنچه به  نام فلسفه يونان معروف است، آغاز شد.  مثال دوم: كتاب ايوب در تورات، در" كتاب ايوب"، تصويري  از مراحل اوليه جستجو و تحقيق فلسفي داده شده است. بدين  شرح كه ايوب در ميان مردمي زندگي مي كند كه قائل به عدل  و لطف الهي هستند و به اعتقاد ايشان خداوند، عادل و درستكار را پاداش مي دهد و ستمكار و شرير را به كيفر مي رساند و اين نظام مكافات و مجازات الهي مستقيما" در دوران زندگي هركسي موءثر است. امامي بينيم كه ايوب بلاهاي ناگوار و سخت يكي پس از ديگري براو فرود آمد.  ايوب و" تسلي دهندگان "او اين تعارض آشكار را بين عقيده  پذيرفته شده كه مبتني بر عدل الهي است و آنچه را كه در پيش چشم آنان رخ نموده است، مورد بحث قرار مي دادند.  " كتاب ايوب" نقائص گفته هاي مبتني بر سنت و نقل را درباره طبيعت دنيا نشان مي دهد و به اين نتيجه مي رسد كه  بايد نظريه اي ديگر جستجو كرد كه از لحاظ عقلي بيشتر قابل دفاع باشد. چندين راه حل ممكن در طي اين كتاب مورد مطالعه و بررسي قرار مي گيرد و سرانجام تنها راه حلي كه  باقي مي ماند اين است كه انسان بوسيله عقل نمي تواند پاسخ رضايت بخشي كشف كند نويسنده فيلسوف "كتاب ايوب"  تنها توانست مساله اي را طرح نمايد. مردمي كه با" زندگي  بي تحقيق و بدون مطالعه "بسر مي برند مي كوشند از روبرو شدن با اين مساله پرهيز كنند. اما فيلسوف، چون مي خواهد به عقايدي دست يابد كه از لحاظ عقلي خرسند كننده باشد،  بايد به مطالعه و بررسي آن بپردازد، تا اگر هم نتواند نظريه اي بهتر از نظريه متعارف و مطابق سنت بيابد، لااقل  نظريه اي را كه ناقص و غيركافي مي يابد نپذيرد.  در اين دو مثال - هر دو از آغاز فعاليت هاي فلسفي در اعصار قديم - مي توانيم آنچه را كه محرك پژوهش و تحقيق  فلسفي بوده است بشناسيم. همواره مردمي هستند كه  آماده اند كه تقريبا" هر نظري را قبول كنند. ليكن اشخاص  ديگري نيز هستند كه از آنچه در نظريات آنان نامنطقي به  نظر آيد آشفته و مشوش مي شوند، يا از اينكه نمي فهمند كه  چرا اين نظريات بايستي مورد قبول باشد، چرا درست و حقيقي  است، نگرانند.  نتيجه. اگر كسي بپرسد، مقصود اصلي از اين جستجوي نظام  منطقي و عقلي عقايد چيست و چه امري جوياي تبيينات خرسند كننده عقل است، شايد پاسخ اين باشد كه فلسفه، انسان را به تفكر وامي دارد، تفكر در باره پايه هاي اساسي طرح و ديد او و شناسايي و عقايد وي. فلسفه آدمي را به جستجو و تحقيق دلائل براي آنچه مي پذيرد و عمل مي كند و نيز به  تحقيق اهميت و اعتبار تصورات و افكار و آرمانها و ايده آلهاي او برمي انگيزد، به اين اميد كه معتقدات  نهايي او، لااقل معتقداتي معقول باشد، اعم از اينكه  معتقدات اوليه او در نتيجه بررسي و نقادي باقي بماند يا دگرگون شود. اينكه اين نتيجه آرزو شده عملا" بالاتر از اباء و امتناع انسان از مطالعه و تحقيق در اين مسائل است،  خود مساله اي فلسفي است و پس از خواندن اين كتاب بهتر مي توان درباره آن اظهار نظر قطعي كرد. آدمي بعد از آنكه  ديد فلسفه چيست و فلاسفه چه كرده اند ممكن است بهتر دريابد كه اين همه آيا اتلاف وقت است يا برعكس، تامل و ملاحظه مسائل در شعب گوناگون ] فلسفه منطق، علم اخلاق،  نظريه شناسايي، فلسفه اولي(مابعدالطبيعه)و [غيره  راه حلهايي براي مهمترين مسائل در پيش مي نهد. اميدواريم  هر نتيجه اي كه خواننده به آن مي رسد مبتني بر تامل و نظر متفكرانه مطالبي باشد كه به دنبال مي آيد و از اينجا اين نتيجه حاصل خواهد شد كه خواننده خود به تامل و تفكر فلسفي بپردازد.  تكرار مي كنيم: بهترين طريق كشف اينكه فلسفه چيست بوسيله  مطالعه آن و از راه تفكر و تامل فلسفي حاصل مي شود. 
