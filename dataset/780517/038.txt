 به ياد مترجم فقيد قرآن و استاد فلسفه، دكتر جلال الدين  مجتبوي    مرحوم مجتبوي سعي بليغ بر رفع افراط و تفريط از ترجمه  خود داشت، هدفي كه در همه آثار و حتي در رفتار وي نيز محرز و مشخص بود سيدمسعود رضوي  استاد ارجمند و با فضيلت فلسفه، دكتر سيدجلال الدين  مجتبوي، روز جمعه دهم مردادماه، رخت از جهان خاك بربست و به ديار باقي شتافت. مجتبوي استادي متواضع و دانا بود، در عين حال ارادت و علاقه اي تام به فرهنگ اسلامي و ايراني داشت و احاطه اي كمال يافته به اين فرهنگ و ارزشهاي متعالي آن. در سالهاي دور، همه شاگردان فلسفه در دانشگاه تهران مجتبوي را نيك مي شناختند و زماني نيز كه  وي مديريت دانشكده ادبيات و نيز مديريت گروه فلسفه  دانشگاه تهران را عهده دار بود، همگان از خلق خوش و نيكي هاي فراوان او به دانشجويانش ياد مي كنند. فضل و فضيلت در وي جمع بود و عقل و سلوك اخلاقي از جمله  بارزه هاي اين فرهنگمرد متواضع محسوب مي شد. علاوه بر دانشجويان خود او- كه شمارشان بسيار پرتعداد است - ساير دانشجويان نيز كتابهاي او را ديده و بسياري به واسطه  همين كتابها از وي نكته ها آموخته اند. از جمله ترجمه  كتاب" فلسفه يا پژوهش حقيقت "كه سالهاي طولاني در زمره  بهترين آثار در زمينه فلسفه غرب بود. كتاب ديگري نيز كه  آن فقيد ترجمه كرد به نام "كليات فلسفه "كه پژوهشي  انتقادي درباره فلسفه اروپايي بود بسيار مورد توجه قرار گرفته و تاثير فراواني بر اذهان فلسفه پژوهان و حتي  خوانندگان علاقه مند داشت. اثر ديگر نيز ترجمه بخش نخست  از" تاريخ فلسفه "مفصل كاپلستون بود و در سال 1362 به  عنوان كتاب سال برگزيده شد. اين اثر شامل تاريخ فلسفه  يونان از دوران قدماي ماقبل سوفسطائيان تا عصر فلوطين و روميان مي باشد و تحريري دقيق و موجز از درخششهاي بدوي  فلسفه غرب را ارائه كرده است. اين بخش تاريخ فلسفه،  ابتدا در دو جلد و سپس در يك مجلد مشتركا" از سوي  انتشارات علمي و فرهنگي و سروش به چاپ رسيده است. در سال  1364 نيز كتاب ديگري از استاد فقيد به عنوان كتاب برگزيده سال انتخاب شد و جوايز و تقدير آن به استاد تقديم شد. اين كتاب، ترجمه جامع السعادات، اثر جامع  ملااحمد نراقي در علم اخلاق در نظرگاه حكمت و فرهنگ  اسلامي بود كه در 3 جلد از عربي به فارسي گردانده و منتشر شد.  احاطه و تسلط دكتر مجتبوي به زبانهاي انگليسي و عربي  بسيار چشمگير بود. وي در نثر فارسي نيز شيوه اي سليم و مطمئن را برگزيده و دنبال مي كرد. روشي كه ضمن سهل و ممتنع بودن، با تكيه بر ميراث غني ادبيات فارسي پربار شده و ظرافتها و زيبايي هايي را عرضه مي كرد. البته وي  اهل بلاغت نبود و مثلا" از سجع و عبارات مطنطن يا كنايات  و تشبيهات استفاده نمي كرد، فقط جزالت و استواري سخن را همراه با دقتي كه متناسب با شان فلسفه و متون فلسفي بود مطمح نظر قرار مي داد و از آن فراتر نمي رفت. همين تسلط سبب شد تا در شرايط استقبال عمومي از فرهنگ اسلامي در سالهاي پس از انقلاب، استاد مجتبوي به سوي ترجمه قرآن  مجيد- يا به رغبت ايشان "قرآن حكيم "- گرايش يافته و پس  از چند سال مرارت و زحمت و پژوهش، سرانجام ترجمه توضيحي  بسيار مفيدي از قرآن مجيد ارائه نمايند. اين ترجمه كه  رسما" مورد تشويق و قدرداني وزارت فرهنگ و ارشاد اسلامي  قرارگرفت، مورد استقبال اهل فرهنگ قرار گرفت و استاد بر مبناي نقد و نظرهاي صاحبنظران در سال 1375، ضمن چاپ دوم  ترجمه قرآن حكيم، به بازنگري و اصلاح اين ترجمه و تكميل  توضيحات آن پرداخت. پيش از آنكه ويراسته اين اثر در سال  1375 به چاپ رسد، مقالات نقادانه اي به صورت سلسله وار از سوي استاد فقيد و منتقدان در نشريه قرآني بينات به  چاپ رسيد و در همه اين مقاله ها، همگان بر دقت و فرهيختگي علمي استاد صحه نهادند. در اين زمينه ويراستار ترجمه قرآن حكيم - جناب آقاي استاد ولي - بيش از هركس  ديگري نسبت به اين حقيقت وقوف و اشراف دارند.  همچنين مقالاتي با دقت و ظرافت از استاد فقيد در همين  نشريه منتشر مي گرديد با عنوان "درباره آخرين ترجمه هاي  قرآن كريم ". دكتر مجتبوي در سالهاي دور و نزديك نيز مقاله هاي فراواني در فلسفه و فرهنگ ايران و اسلام در مجله دانشكده ادبيات دانشگاه تهران و مجله گروه فلسفه  همين دانشكده و... نوشته كه مجموعه اي از مسائل علمي و تحقيقي ارزشمند محسوب مي شود.  در هنگامه ترجمه قرآن، با آنكه برگردان مجتبوي از سوي  صاحبنظران مورد توجه قرار گرفت و رسما" نيز مورد تشويق  وزارت فرهنگ و ارشاد اسلامي واقع شد، اما وي از تكميل و تجديد مطالب و توضيحات آن بازنماند. او خود در اين باره  نوشت: "... پس از انتشار تصميم گرفتم براي اصلاح و بهبود آن به تجديدنظر و ويرايش تازه بپردازم، بخصوص كه در هنگام چاپ، برخي اشتباهات رخ داده بود و بعضي نارسايي ها و حتي لغزشها ديده مي شد و اينها در چاپ اول هر كتابي  عادي و معمول است. "(بينات، سال دوم، ش 6) در ترجمه قرآن، چنانكه در يادداشت مندرج در پايان اين  اثر نگاشته بود، استاد فقيد بنا را بر اين گذاشته بود كه:  " تا جايي كه ممكن است از كلمات فارسي مفهوم و متداول  بهره جويم نه آن كه همان كلمات متن يا الفاظي ديگر از زبان عربي را به كار برم، مگر در مورد اصطلاحات، مانند ايمان و انفاق و هجرت و توكل و... و يا كلماتي كه مفهوم  آنها براي خوانندگان از كلمات فارسي روشنتر و رساتر است.  سپس متوجه شدم كه الفاظي مانند انباز و كين ستان و...  براي بعضي از خوانندگان مانوس نيست و بهتر است آنها را با كلمات شريك و انتقام گيرنده و... عوض كنم. وانگهي، در ترجمه برخي از آيات، آن شيوايي و رواني و صحت و دقتي كه  منظور و مطلوب بود، ديده نمي شد. از اين رو بي درنگ به  بازنگري و اصلاح و بهبود ترجمه پرداختم و نيز درباره  برخي ديگر از آيات كه توضيحات و تفسيري لازم و مفيد مي نمود آنها را افزودم و به همان نحو كه اگر در زير صفحات جا بود در همان صفحه، وگرنه در پايان ترجمه  گنجاندم... " دكتر مجتبوي در ترجمه قرآن قول جازم برخي قرآن پژوهان و مترجمان مبني بر" دخالت ندادن عنصر تفسير" و از آن به  عنوان يك مزيت دانستن را روا نمي دانست و معتقد بود: "...  چگونه مي توان ادعا كرد كه ترجمه اي از قرآن مجيد بدون  دخالت عنصر تفسير، صحيح و دقيق است؟ عبارات و كلمات  فراواني كه به عنوان "در تقدير" ] در بسياري از ترجمه هاي  [قرآن داخل كروشه آورده اند، اگر دخالت عنصر تفسير نيست  پس چيست؟ گيريم در بعضي از آيات بتوان تفسير را ناديده  گرفت، اما در بسياري ديگر از آيات چنان ترجمه اي،  نامفهوم و نادرست خواهد بود. " البته استاد، ميان تفسير به راي و تفسير بر مبناي ادله و قرائن قطعي فرق مي نهاد و خود با در نظر گرفتن اقوال  مختلف از تفاسير معتبر، نظر تفسيري و توضيحي خود را در ضمن يا در پانوشت و يا در پي نوشتهاي انتهاي ترجمه مذكور مي داشت. وي معتقد بود كه "متون مقدس "، سخنان عاميانه  نيست كه كلمات عوام جانشين آنها شود. ببينيد در قرآن  برخي از امور، مثلا" مناسبات فيما بين زوجين، در موارد متعدد با چه كلمات ادبي و كنايي به كار رفته است. حال  اگر بنا بود به زبان روزمره توده مردم سخن گفته مي شد چه  كلمات و عباراتي به كار مي رفت ! "اما از اين نظر نبايد اين تصور حاصل شود كه مجتبوي معتقد به زبان مطنطن و غيرسليس و به دور از بيان سهل و ممتنع است. هدفي كه  خداوند نيز در عين رعايت بلاغتي بي همتا در قرآن كريم  دنبال فرموده و اساسا" مخاطب وحي را همه طبقات ناس  دانسته است. به نظر مجتبوي "گويا چنين تصور شده است كه  زبان ادبي عبارت است از عبارات و كلمات مغلق و قلمبه و نامفهوم و تكلف آميز و حال آن كه اين خود خلاف ادبي بودن  نوشتار و گفتار است چنان كه بسياري از نوشته هاي دوره  قاجار را كه چنان اوصافي دارند از لحاظ ادبي ضعيف و نااستوار مي دانيم. " به هر حال، مرحوم مجتبوي سعي بليغ بر رفع افراط و تفريط از ترجمه خود داشت. هدفي كه در همه آثار و حتي در رفتار وي نيز محرز و مشخص بود. در استفاده از زبان و كلمات سره  پارسي معتقد بود" در ترجمه، به اقتضاي ترجمه بودن تا جايي كه ممكن بود از كلمات فارسي استفاده كرده ام ولي در توضيحات، رعايت آن را لازم نديدم "اين ديدگاه، همراه با نقدپذيري و توجه به ديدگاههاي مستدل ديگران سبب مي شد تا پويايي فكري مجتبوي تا پايان عمر تداوم يابد. بسياري از اصلاحاتي كه در چاپ دوم ترجمه قرآن مجتبوي اعمال شد، از همين تواضع در برابر عقل سليم و برهان عالمانه به دست  آمد و او در برابر انتقاداتي كه به حق به كارها و اشتباهاتش صورت گرفته بود همواره توجهي دانشورانه نشان  مي داد. اين ارزش، يكي از بهترين درسهاي آن استاد ارجمند فلسفه و قرآن پژوهي بود.  دكتر مجتبوي، زماني در" دانشنامه قرآني "، در جايي كه  برخي با صفحات طولاني و نقل خاطره ها و لطيفه ها از خود،  نه ياد، كه يادواره ها پرداخته بودند، مقاله اي كوتاه در فهم قرآن نگاشت و تنها در 12 نيم سطر كوتاه، عصاره زندگي  خود را با كلماتي سرشار از تواضع، اينگونه تحرير كرده  بود:  " اينجانب سيدجلال الدين مجتبوي متولد سال 1307 ش در تهران، پس از تحصيلات ابتدايي و متوسطه، براي تحصيل در رشته فلسفه، وارد دانشكده ادبيات دانشگاه تهران شدم و با گشايش دوره دكتراي فلسفه، تحصيل در اين رشته را ادامه  داده، در سال 1346 درجه دكتراي فلسفه گرفتم. سپس به سمت  عضو گروه فلسفه دانشگاه تهران به تدريس مشغول شدم و اين  اشتغال تاكنون برقرار است. از سال 57 به مدت چهار سال  ضمن انجام وظايف آموزشي مدير گروه فلسفه و از سال 64 تا دي 72 قريب 9 سال رئيس دانشكده ادبيات و علوم انساني در دانشگاه تهران بودم و در سال 68 به عنوان استاد ممتاز معرفي شدم. " اين چكيده، چكامه تواضع است و نشانگر حضور پنهان مردي كه  به فرهنگ و معنويت سرزمينش عشق مي ورزيد و خانواده اي به  وسعت صدها و بلكه هزارها دانشجوي مشتاق و پژوهنده را در كنار خود مي ديد. روانش شاد... 
