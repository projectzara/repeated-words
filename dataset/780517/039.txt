   * اگر در ترجمه كاملا" صحيح و دقيق و زيبا و رساي قرآن  نمي توانيم به مطلوب دست يابيم، همانا انتقال مفاهيم و معاني قرآن به زباني ديگر ممكن و ميسر است و هدف اصلي  همين است  شادروان دكتر جلال الدين مجتبوي  در اين مختصربجا و مناسب است سخني چند در خصوص ترجمه و توضيح خود از قرآن كريم بگويم. در مقدمه اين ترجمه به  اين پرسش پاسخ داده ام كه با وجود ترجمه هايي از قرآن،  ترجمه اي ديگر چه لزومي داشت، و خلاصه آن اين است كه  ترجمه هاي موجود در آن زمان هر چند در فهم معاني آيات  قرآن مجيد تا اندازه اي سودمند بوده اند، ليكن هيچ يك  پاسخگوي درست و بي نقصي براي انتقال مفاهيم و معاني قرآن  و عاري از لغزشها و اشتباهات و نارساييها نبود، با توجه  به اين كه ترجمه اينجانب از سال 68 آغاز شد و در زمستان  71 پايان يافت و در آن موقع چند ترجمه اي كه بعد از سال  72 منتشر شد وجود نداشت. علاوه بر اين ترجمه هاي موجود در آن زمان صرفا" ترجمه بود و با ترجمه محض كه بعضي هم  تحت اللفظي بود نمي توان به مراد و مضمون بسياري از آيات  پي برد، و يكي دو ترجمه اي كه پاره اي توضيحات داشت چنان  با ترجمه آميخته بود كه بازشناسي ترجمه از توضيح و تفسير ممكن نبود.  به اين دلايل بر آن شدم كه ترجمه اي از قرآن كريم كه  دقيق تر و صحيح تر باشد همراه با توضيحات لازم براي فهم  آيات كتاب عزيز فراهم كنم. اين كار انجام گرفت و در سال  72 در دسترس علاقه مندان قرار گرفت. اما پس از آن  دريافتم كه در اين ترجمه نيز برخي لغزشها و نارساييها هست، و ترجمه برخي آيات را مي توان شيواتر و رساتر ساخت ;  به علاوه برخي توضيحات تفسيري از نظر غايب مانده بود حال  آن كه لازم و سودمند مي نمود. از اين رو بازنگري و ويرايش دوم را انجام دادم و اصلاحات و تغييرات لازمي كه  در بيشتر صفحات به نظرم مي رسيد گنجاندم و به توضيحات  تفسيري هم افزودم و سال بعد(76)چاپ دوم منتشر شد. با اين همه و با قبول اين كه ترجمه قرآن مجيد بدان گونه كه  از هر لحاظ بي عيب و نقص و از جهت انتقال معاني و مفاهيم  بي خلل و كامل باشد ممكن يا ميسر نيست، زيرا كه اين كتاب معجزه الهي و فراتر از آن است كه بشر بتواند حتي در ترجمه آن كاملا" بر صواب رفته و موفق بيرون آيد، ليكن  بي ترديد هر اندازه در اين راه كوشش شود نتيجه كار بهتر مي شود و به آنچه مطلوب است مي توان نزديكتر شد، به اين  دليل بعد از چاپ دوم باز هم در پي بهبود كار خود براي  چاپهاي سپس تر هستم و از خداوند قرآن مسالت دارم كه به  لطف و فضل خويش توفيق و مدد بيشتر عنايت فرمايد.  اما اين كه گفته مي شود ترجمه بي عيب و نقص و بدون  اشتباه و لغزش قرآن مجيد ممكن يا ميسر نيست، بدان معني  نيست كه پس اين كار را بايد رها كرد و ما را نرسد كه به  آن دست يازيم. زيرا اگر بايد قرآن را بفهميم و در اين  مطلب شك نداريم، و از سوي ديگر همگان نمي توانند به زبان  عربي تسلط يابند و اگر هم تسلط يابند باز نيازمند استفاده از نظر ديگر صاحبنظران و به خصوص مفسران محقق و درست انديش اند، آن گاه ضرورت ترجمه و نيز توضيح و تفسير به منظور فهم آيات بر كسي پوشيده نمي ماند. در ترجمه  مي توان با پشتكار و بازنگريهاي مكرر به آنچه بالنسبه  دقيق تر و صحيح تر است دست يافت. خوشبختانه در اين چند سال اخير علاوه بر ترجمه هاي چندي كه پديد آمده كوشش  شايان تقدير در زمينه مطالعات قرآن و قرآن پژوهي انجام  گرفته است و به مدد اينها به خواست خداي تعالي به ترجمه  و تفسير مطلوب نزديك مي شويم.  نكته قابل توجه اين است كه اگر در ترجمه كاملا" صحيح و دقيق و زيبا و رساي قرآن نمي توانيم به مطلوب دست يابيم،  همانا انتقال مفاهيم و معاني قرآن به زباني ديگر ممكن و ميسر است و هدف اصلي همين است زيرا معجزه قرآن حكيم تنها فصاحت و بلاغت آن نيست كه هيچ بشري قادر به آوردن همانند آن نباشد، بلكه معارفي هم كه رهنمون انسان در زندگي است  و نيازهاي معنوي او را در رهبري و هدايت بهتر به خير و سعادت و كمال برمي آورد و اخلاق و رفتار و اعمال او را اصلاح مي كند و بهبود مي بخشد و خلاصه دستگير او در زندگي دنيا و باعث رستگاري او در آخرت است، و اين باور داشت هر مسلماني است، خود معجزه اي است بالاتر از فصاحت  و بلاغت. "ان هذا القرآن يهدي للتي هي اقوم "(اسراء، 9).  نيز ترجمه فارسي(مجتبوي) 
