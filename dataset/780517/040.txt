 در آستانه پنجاهمين سالگرد خاموشي علامه محمد قزويني  يادنامه اي در بزرگداشت فضل و مقام علمي اين دانشمند بزرگ تدارك گرديده است كه قرار است تا پايان مرداد ماه  منتشر شود. مرحوم علامه قزويني يكي از بزرگترين زعماي  پژوهش و تحقيق علمي در دوران معاصر است و بسياري معتقدند كه به همت او روش هاي انتقادي تصحيح و نقد متون و متدلوژي تفكر در منابع فرهنگي قابل دسترس گرديد وي در دوره انقلاب مشروطه بامسائل فرهنگي ايران آشنا شد و سپس  به مطالعه و تحقيق در متون سنتي ودروس قديمه پرداخت. اين  تحقيقات با سفر علمي وي به اروپا به مرحله اي رسيد كه  پيشواي محققان و پيشتاز سنت پژوهان ايراني در تحقيقات  ادبي، فرهنگي و تاريخي ايران گرديد.  اين يادنامه كه به اهتمام علي دهباشي تهيه شده، شامل چند بخش است كه هر بخش حاوي مقالاتي ارزشمند و خواندني است.  مقالاتي همچون نوشته دكتر احمد مهدوي دامغاني كه مفصل  نيز هست براي اولين بار از آخرين روزهاي زندگي علامه  قزويني سخن به ميان رفته است. همچنين خاطرات دكتر علينقي  منزوي از مرحوم قزويني.  از ديگر نويسندگان يادنامه علامه محمدقزويني مي توانيم  از: دكتر محمد معين، ابراهيم پورداود، سيدحسن تقي زاده،  ايرج افشار، مجتبي مينوي، حبيب يغمايي، بديع الزمان  فروزانفر، دكتر قاسم غني، دكتر عبدالحسين زرين كوب، دكتر علي اكبر سياسي، سعيد محمدعلي جمالزاده، عباس اقبال  آشتياني و... نام ببريم. بخشي از مقالات يادنامه شامل  مقالاتي مي شود كه پيش از اين درباره قزويني نوشته شده و درمجلات ادبي همچون يغما، راهنماي كتاب و... منتشر شده  بود و حيف بود كه اين مقالات در اين مجموعه نيايد، زيرا از بهترين مقالات در شناخت علامه محمد قزويني است.  يادنامه كه با مقدمه اي از دهباشي با عنوان "آغاز سنت  پژوهي عالمانه "آغاز مي شود، داراي يك شرح حال به قلم خود قزويني است كه زندگينامه "خود نوشت "علامه است. همچنين  متن وصيت نامه قزويني و نمونه هايي از يادداشت هاي وي  درج شده است.  در بخش پاياني يادنامه، منتخبي از نامه هاي قزويني به  بزرگان ادب و فرهنگ زمان خودش منتشر شده است.  يادنامه علامه محمد قزويني در 486 صفحه از سوي "نشر كتاب و فرهنگ "منتشر خواهد شد. 
