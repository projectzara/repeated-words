 * در سال گذشته بيش از يك ميليون گردشگر از جاذبه هاي  طبيعي و تاريخي كشور ديدن كردند * تا سال 2000 درآمد جهاني از محل صنعت گردشگري به هزار ميليارد دلار خواهد رسيد گروه شهرستانها: در سال گذشته بيش از يك ميليون گردشگر از كشور ديدن كردند كه اين تعداد در مقايسه با سال 76،  33 درصد رشد داشته است.  به گزارش خبرنگار همشهري در گرگان، محمد معزالدين رئيس  سازمان ايرانگردي و جهانگردي در سفر به گرگان درآمد ايران از طريق جهانگردي را 400 ميليون دلار اعلام كرد و گفت:  امسال 40 هزار جهانگرد از مرز پل اينچه برون گنبد وارد استان گلستان شدند كه اين ميزان ضمن 500 درصد رشد نسبت  به سال گذشته 40 ميليون دلار براي كشور ارزآوري داشته  است.  معاون وزير فرهنگ و ارشاد اسلامي افزود: با لغو رواديد بين ايران و عربستان سعودي از ماه آينده شاهد ورود جهانگردان سعودي از مدينه، رياض و جده به شهرهاي شيراز،  مشهد و اصفهان خواهيم بود كه اين امر نه تنها در برقراري  و تحكيم روابط دوستي دو كشور موءثر است بلكه درآمد ارزي  قابل توجهي براي ايران به همراه خواهد داشت.  وي يادآور شد: براساس پيش بيني هاي سازمان جهاني  جهانگردي تا سال 2000 سهم درآمد جهاني از محل صنعت  گردشگري به بيش از هزار ميليارد دلار خواهد رسيد و به  عنوان اولين صنعت از آغاز قرن بيست ويكم مطرح شده و بيشترين حجم و سهم را در دو دهه نخست قرن بيست و يكم به  خود اختصاص خواهد داد.  رئيس سازمان ايرانگردي و جهانگردي با اشاره به اين كه  بيشترين علاقه و توجه جهانگردان خارجي به ميراث فرهنگي  ايران است گفت: در استان گلستان به دليل ويژگي هاي طبيعي،  قومي و فرهنگي، ميراث فرهنگي به جامانده، موقعيت  استراتژيك منطقه و قرارگرفتن در مسير تهران و مشهد بايد بتوانيم با هماهنگي و همكاري مجموعه مديريت استان بخش  قابل توجهي از فرصتهاي شغلي را از طريق رشد صنعت  جهانگردي فراهم كنيم.  وي افزود: متاسفانه به دليل بي توجهي به اين بخش در سراسر ايران بخش خصوصي به شكل مناسبي در حوزه جهانگردي  سرمايه گذاري نكرده همچنان كه اين مقوله در بخش دولتي  نيز از رشد مطلوبي برخوردار نبوده است همچنين به علت  بي توجهي به صنعت جهانگردي كه امروزه در دنيااز آن به  عنوان صادرات نامرئي ياد مي كنند نتوانستيم درآمد ارزي  مناسبي براي كشور به دست آوريم.  وي گفت: با اصلاح روش ها و سياست ها به دنبال اين هدف  هستيم كه بخش خصوصي مشاركت بيشتري براي سرمايه گذاري در صنعت گردشگري داشته باشد و ما تنها به حل مشكلات آنها كمك كنيم.  وي افزود: در طي دو سال اخير به منظور جذب سرمايه بيشتر براي ساخت هتل، 50 درصد معافيت مالياتي از دولت گرفته  شده است و براساس قانون جهانگردي مصوب مجلس شوراي اسلامي  تمام هزينه هاي مربوط به برق، آب، تلفن و گاز با نرخ  صنعتي براي هتلداري محاسبه خواهد شد و نيز براساس تصويب تبصره 29 در سال جاري ارز جهانگردان با نرخ آزاد توسط بانك مركزي تبديل مي شود، در صورتي كه تا سال گذشته  اجازه مبادلات ارزي داده نمي شد و اين اقدام علاوه بر رفع مشكلات قانوني و ايجاد انگيزه براي فعاليت، درآمد افرادي را كه در اين بخش شاغل هستند افزايش خواهد داد. 
