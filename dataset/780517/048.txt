   رئيس جمهوري از كساني كه آزادي را به معناي ولنگاري  اخلاقي معنا مي كنند انتقاد كرد * ما به هيچ وجه خشونت، به هم زدن نظم و دولت در دولت  درست كردن را نمي پذيريم  گروه سياسي: حجت الاسلام والمسلمين سيد محمد خاتمي  رئيس جمهوري ديروز در ديدار رئيس و اعضاي هيات امناي  جهاد دانشگاهي، روسا، مديران ارشد، معاونان، مشاوران و پژوهشگران اين نهاد، جهاد دانشگاهي را برآمده از دل  انقلاب ومحصول انقلاب دانست.  به گزارش اداره كل اطلاعات و اخبار رياست جمهوري، آقاي  خاتمي در اين ديدار هدف از تاسيس جهاد دانشگاهي را انتقال، حفظ، تقويت و بسط حال وهواي انقلابي در دانشگاه  و كمك به جريان تحقيق و علم براي حضور مشاركت جويانه  درمرحله تازه حيات اجتماعي كشور دانست و گفت: حاصل اين  كار، صدهامحقق و پژوهشگر است كه درد دين و شور سربلندي  اين كشور را دارند.  رئيس جمهوري با تاكيد بر ضرورت شناخت وضعيت فعلي ونقشي  كه درمسائل تاريخي وفرهنگي جامعه داشته ايم، گفت:  بزرگترين مشكل مادر200 سال گذشته تحت عنوان بحران هويت  قابل تعريف و تشخيص است.  رئيس شوراي عالي انقلاب فرهنگي افزود: بخشي از اين  بحران هويت ناشي از حضورتمدن جديد با انگاره ها وانگيزه هاي تازه است كه بابرخي مفاهيم آن آشنا نبوديم.  وي با اشاره به اين كه ما غرب را درست نشناخته ايم  ضرورت شناخت صحيح تمدن غرب را يادآور شد و دو عامل  شيفتگي ونفرت به غرب را مانع شناخت غرب دانست.  آقاي خاتمي گفت: در گذشته تاريخي خود اصلا" از آزادي  محروم بوده ايم و انسان حق تعيين سرنوشت خود را نداشته است، بحث بر سر حدود آزادي وحدود تعيين سرنوشت و منشاء آن نيست در جوامعي مثل جامعه ما كه استبدادبر آن  حاكم بوده و توجيه ديني هم داشته، انسان اصلا صاحب حق  شناخته نمي شده و حق مطلق در اختيار حاكم و اين امر همواره زمينه ساز بحران بوده است.  رئيس جمهوري افزود: در آن حكومتها از ارزش انسان و مفاهيمي همچون آزادي، مسئوليت، صاحب حق بودن انسان و اين  كه حكومت مبتني بر خواست مردم و در مقابل مردم  مسئوليت پذير باشد، خبري نيست.  آقاي خاتمي مشكل ديگر جوامع را استعمار برشمرد و با ذكر اين كه وجهه غرب در خارج از مرزهاي ملي غرب وجهه ديگري  است خاطرنشان كرد كه خطراستعمار همواره خطرناكتر و نفس  گير و ضد انساني تر از استبدادهاي سنتي وتاريخي بوده است.  وي افزود: استعمار همه چيز را ابزاري و در رابطه با منافع خودش تعريف كرد. منافع خودش هم بالضروره به معني  منافع مردم غرب به معني عام نبود، بلكه به معني منافع  مراكز قدرت حاكم در غرب بود.  آقاي خاتمي بااشاره به اين كه از 200 سال گذشته هم  انديشه سياسي دركشور ما دچار بحران شده و هم واقعيت هاي  سياسي عوض شده است گفت: دراين دوره استبداد متكي بر زور قبيله اي وتعصب عشيره اي به استبداد متكي بر بيگانه  تبديل شد كه در آن چيزي به نام منافع ملي مطرح نبود و اين دومسئله سبب شد كه آشفتگي در ذهنيت ما ايجاد شود كه  حاصل آن بحران هويت بود.  رئيس جمهوري يكي از راههاي نجات ما از بحران را نقد سنت  دانست وگفت: بايد بين مايه هاي اصلي ريشه دار كه ريشه در وحي الهي دارد، باآنچه كه به نام دين و به نام سنتهاي  اجتماعي درجوامع حاكم است تفكيك قائل شد.  آقاي خاتمي با انتقاد از اين كه برخي آزادي را به معناي  ولنگاري اخلاقي معنا مي كنندتاكيد كرد كه در جامعه ما هيچ مسلماني حاضر نيست بنام آزادي تمام ارزشهاي ديني از بين برود. وي گفت: مراد از آزادي، آزادي سياسي، آزادي  اجتماعي، آزادي انسان مسلمان و معتقد به همه موازين  اسلامي است.  رئيس جمهوري، نقادي، وجود نهادهاي رسمي مانند مجلس،  آزادي گفتار، آزادي مطبوعات و آزادي بيان را براي نقد جامعه نه براي فروختن جامعه ازلوازم آزادي برشمرد.  رئيس شوراي عالي انقلاب فرهنگي خروج از بحران را از يكسو شناخت قسمتهايي از مفاهيم جديد كه با مباني ما نيز سازگار است و از سوي ديگركنار گذاشتن شجاعانه عادتهاي  باطل دانست.  وي يكي از كارهاي مهم دانشگاه و جهاد دانشگاهي را تعريف  بحران هويت و يافتن راههاي غلبه بر آن و كمك كردن عوامل  تشديدكننده بحران وتقويت عواملي كه مي تواند موجب غلبه  بر آن بشود دانست.  رئيس جمهوري، انقلاب اسلامي را هم ناشي از بازسازي هويت  فرهنگي وتاريخي و هم سبب تشديد اين بازسازي دانست و گفت:  انقلاب اسلامي نگاه به عقب بود براي يافتن پايه هاي هويت  و نگاه به امروز وفردا بود تا براساس آن هويت امروز و فردايمان را بسازد آقاي خاتمي دانشگاه را مركز نخبگان  اهل دانش و پژوهش و مركز جوانان نخبه نوجوي باشور جواني  دانست و خاطر نشان كرد كه مركزي با اين حساسيت كه  برجسته ترين برگزيدگان جامعه را در خود جاي داده است هم  دشمناني داردو هم در معرض آفاتي قرار دارد. رئيس جمهوري  نوسازي را جز با تاكيد برگذشته ميسر ندانست و گفت: اگرنو خواهي و نوجويي آنطور كه استعمار مي خواهد به معني نفي  گذشته تعبيرشود، آنگاه دانشگاه مهمترين عامل هويت زدايي  وتشديدبحران هويت خواهد شد. در گذشته در پي القاي چنين  تعبيري بودند تا دانشگاه را درمسير منافع رژيم قرار دهند كه بحمدالله دانشگاه ما چنين نكرد و خار در چشم  رژيم وابسته شد.  آقاي خاتمي گفت: وحي ريشه اش ثابت است اما يك چشمه  جوشاني براي همه عصرها وهمه نسلهاست و ما دم به دم در اين چشمه تن انديشه خود را مي شوييم و نو مي كنيم. وي  افزود: گذشته داشتن به اين معني نيست كه آنچه گذشتگان  گفته اندو هرگونه تلقي از عادتهاي ذهني تحميل شده  برجامعه كه احيانا رنگ دين هم گرفته است را بپذيريم.  آقاي خاتمي همچنين با اشاره به مفاهيمي چون مشاركت مردم  در تعيين سرنوشت، صاحب حق بودن حكومت شوندگان، گفت: ما تجربه جامعه مشاركت جويانه و مردم سالارانه را نداشته ايم و ما ياد نگرفته ايم كه چگونه مي شود اختلاف  داشت و چگونه مي توان راهكارهايي پيدا كرد كه اين  اختلافها به از هم پاشيدگي نينجامد اين امر راهكار، روش،  انديشه نو و رشد فرهنگي مي خواهد در چنين مواقعي  دانشگاهها در معرض خطر قرار مي گيرند. ما در جامعه مان  نهادهاي مدني را جدي نگرفته ايم و يا اينكه باور نكرده ايم كه مي توانيم يك نظام مردم سالار و نظام  مطلوبي كه در قانون اساسي هست و اسلام هم قبول كرده  داشته باشيم و باور نداريم كه لوازمش را هم بايد داشته  باشيم. وقتي چنين است دانشگاه ما آسيبپذير مي شود،  چونكه دانشگاه اهل بحث و چون و چراست و مشاركت جوست و حقش را طلب مي كند و ممكن است كه بار نبودن نهادهاي  شناسنامه دار را دانشگاهها و مطبوعات بكشند.  آقاي خاتمي گفت: مسئله ديگر، تاريك انديشي است. كسانيكه  با علم و دانش و با هر چيز نو مخالفند اوهام و توهمات  خود را با رنگ فلسفي و آيه و روايت در مي آميزند و آن را مقدس مي پندارند و از احساسات، خدا، دين و مردم استفاده  مي كنند تا ذهنيت هاي سنگواره اي خود را حفظ كنند. وي  دشمن تاريك انديشي را" ذهن پرسشگر" دانست و گفت: مهمترين  جايگاه پرسش دانشگاه است.  آقاي خاتمي گفت: امروز كساني هستند كه اين تحولات بعد از انقلاب را ضد دين مي دانند اين مخالفان پرسش، حتي نظر امام(قده)راجع به زن را مخالف دين مي دانند در حاليكه  حضور زن مسلمان ما در صحنه كاملا" متفاوت با حضور زن  غربي است اينها قانون اساسي را هم قبول ندارند و با حكمت  خدا و تكوين خدا هم در مي آويزند كه چرا پرسش مي كني؟ و از نظر آنها كانون پرسش بايد نابود شود. به همين دليل در افواه مي گويند دانشگاه كانون فساد است آيا اين  بروبچه هايي كه اينجور فداكارانه جهاد مي كنند براي علم  و اينهمه شهيدي كه دانشگاه براي دفاع از اسلام داده است،  اينهمه تظاهراتي كه عليه رژيم گذشته داشته اند، اينها كانون فساد هستند؟ رئيس شوراي عالي انقلاب فرهنگي با تاكيد بر اينكه اين  افراد نه زمان خود را مي شناسند و نه منافع ملي براي  آنها مطرح است گفت: آنچه براي اينها مطرح است، ذهنيت هاي  تنگ و تاريك خودشان است، اينها نه امام را قبول دارند و نه انقلاب اسلامي را و نه قانون اساسي را كه مبناي اين  كار است قبول دارند گاهي تلويحا" مي گويند و گاهي هم  نمي گويند ولي مي گويند كه ما از اسلام و از دين و از حقايق دفاع مي كنيم.  آقاي خاتمي افزود: اين طرز فكر، خلاف خط امام است، پس  اين همه تاكيد حضرت امام(قده)بر روي وحدت و نزديكي حوزه  و دانشگاه يعني چه؟ اگر اين پرسش ها درست مطرح بشود بزرگترين عامل رشد حوزه هاي علميه و تحول و پويايي معارف  ديني همين دانشگاهها هستند. تعامل درست ميان حوزه معارف  ديني و حوزه معارف روز سبب طرح مسائل جديد و به كار افتادن فكرهاي ديني نو و پاسخ هاي نو و رشد حوزه معارف  ديني و پويايي مي شود و از طرف ديگر سبب مي شود كه لطافت  دين، دلبستگي به دين و مباني ديني، دانشگاه ما را لطيف  كند و از مادي زدگي نجات دهد.  رئيس جمهور تاكيد بر شناخت هويت ديني، شناخت زمان و نگاه  به آينده را از مسايل اساسي دانست كه جهاددانشگاهي بايد در اين راه تلاش كند و گفت: ما انقلابي كرديم كه مبناي  نظم آن در قانون اساسي تعريف شده و جايگاه حكومت و مردم  مشخص گرديده است. عده اي قانون اساسي را ارتجاعي و عده اي ديگر آن را ضد دين مي دانند و در عمل هر دو يكسان  عمل مي كنند.  رئيس شوراي عالي انقلاب فرهنگي گفت: دوران تثبيت نظام  اسلامي در چارچوب نظم اجتماعي مورد تاييد مردم و رهبري  است البته برخي آگاهانه و يا ناآگاهانه سعي مي كنند پايه هاي اين نظم را با خشونت از بين ببرند. چه كساني كه  آشوب مي كنند و صحبت و گفتگو و برخوردهاي طبيعي را به  زدوخوردهاي خياباني مي كشند و چه كساني كه در درون نظم،  فرمان خشونت صادر مي كنند، هر دو مي خواهند اين مبناي  نظم نباشد يا آگاهانه براي نابودي نظام تلاش مي كنند يا ناآگاهانه در اين مسير گام بر مي دارند.  آقاي خاتمي گفت: ما براي سربلندي جامعه انقلاب كرديم و گفتيم اسلامي كه مي خواهيم در اين نظمي است كه آن را به  راي گذاشتيم و بعد از اينكه مردم راي دادند، رهبر فقيد انقلاب آن را تاييد كردند و زيرش را امضاء كردند. حالا چگونه برخي به اسم اسلام آن را بر هم مي زنند و مي گويند آن چيزي كه من مي پسندم عين اسلام است ولو خلاف قانون  اساسي باشد ولو خلاف نظم پذيرفته شده باشد و مردم و متدينين را دعوت به خشونت مي كنند. اين عين عمل همان كسي  است كه از بيرون دستور مي دهد كه بيايند در جامعه وقتي  عده اي حرف مي زنند و مي خواهند با منطق صحبت كنند و انتقاد بكنند، مسئله را به خيابان بكشانيد و ماشين ها را آتش بزنيد. اينها دو روي يك سكه هستند. دعوت به آشوب كه  اگر ما دقت بكنيم حتما" به خارج مي رسد و ترويج خشونت در درون يعني بهم زدن نظم قانوني بنام دين فرمان خشونت  صادركردن(كه دين تو از بين رفت، مگر توهمات تو دين است.  تو حرفت را بزن. كسي جلوي حرف زدن كسي را نمي گيرد.) اوهام و توهمات را عين دين دانستن و سوءاستفاده از متدينين در نظامي كه حكومت و دولت دارد يعني طغيان كردن  عليه حكومت اسلامي.  وي خطاب به جوانان داراي غيرت ديني، پاي بندي به هويت  اسلامي، تعصب ملي و نگاهداري از نظم بر پايه قانون اساسي،  نه اوهام، را قابل ستايش دانست و گفت: نظام اسلامي مصمم  است در چارچوب قانون نظم را رعايت كند و ما به هيچ وجه خشونت، بهم زدن نظم و دولت در دولت درست كردن  رانمي پذيريم و ان شاءالله خدا هم ياري مي كند.  آقاي خاتمي با اشاره به تهديدات داخلي و خارجي بر وحدت،  تفاهم و همدلي جامعه تاكيد كرد و گفت: خواهران و برادران  عزيز در موقعيت حساسي به سر مي بريم. تكيه كنيم بر وحدت،  جامعه ما نيازمند وحدت و تفاهم و همدلي است. اي اكثريت  قريب به اتفاقي كه سربلندي اين كشور را مي خواهيد اي  كساني كه دين را دوست داريد و دلتان براي اسلام مي تپد و اي كساني كه ايران را دوست داريد و اي گروهها و دسته ها و جماعات با هر عقيده اي كه هستيد هوشيار باشيد. بياييم  روي چارچوبهاي اصولي توافق بكنيم وحدت آن نيست كه يك  سليقه بر ديگران تحميل بشود. حفظ چارچوبهاي انقلاب اسلامي مان، حفظ مصالح ملي مان، حفظ ارزشهايمان پيرامون  رهبري، اينها وحدت هاي اصولي ماست و در چارچوب آن تعامل  و فكر و رقابت بكنيد و به قاعده بازي تن بدهيد.  رئيس جمهور در خاتمه با تاكيد بر تقويت نقش جهاد دانشگاهي گفت: جهاد دانشگاهي از نهادهاي ارزنده اي است  كه در عرصه علمي و پژوهشي و ارتباط ميان دانشگاه و مديريت جامعه نقش بزرگي داشته و امروز هم بايد داشته  باشد و تقويت بشود و نقش پيشتاز و محوري داشته باشد نه  تحت تاثير باندها و گروهها قرار بگيرد و نه تحت تاثير تخريبهايي كه از بيرون مي خواهند به آن بكنند. در ابتداي  اين ديدار آقاي علي منتظري رئيس جهاد دانشگاهي، با ارائه  گزارشي در مورد برنامه هاي آينده اين نهاد گفت: حركت به  سمت پژوهش هاي برنامه ريزي شده رفع نيازهاي كشور و پوياكردن دانشگاهها با فعاليت پژوهشگران و جهادگران  دانشگاهي از جمله اهداف اين نهاد است. 
