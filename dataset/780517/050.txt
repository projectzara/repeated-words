 طرح اصلاح قانون انتخابات توسط نمايندگان بررسي مي شود گروه سياسي: مجلس شوراي اسلامي امروز جلسه علني دارد.  به گزارش خبرنگار همشهري در جلسه علني امروز سه طرح  بازگشت داده شده از شوراي نگهبان مورد بررسي قرار مي گيرد. طرح آئين نامه داخلي مجلس شوراي اسلامي، طرح  تغيير عنوان شوراهاي اسلامي روستاهايي كه به شهر تبديل  شده اند و طرح برگزاري انتخابات شوراهاي اسلامي براي  طوايف و ايلات و عشاير كوچ رو كشور نخستين دستورهاي جلسه  علني امروز هستند.  شور دوم طرح اصلاح قانون انتخابات ششمين دستور جلسات اين  هفته مجلس است كه احتمالا" روز چهارشنبه بررسي آن شروع  خواهد شد. انتظار مي رود اين طرح چندين جلسه مجلس را به  خود اختصاص دهد. اين امر به دليل تعداد زياد مواد و تبصره هاي اصلاحي و پيشنهادهاي نمايندگان است.  طرح اصلاح قانون انتخابات مي توانست نخستين دستور جلسه  علني امروز باشد ولي با قراردادن پنج دستور جلوتر از طرح  مزبور، عملا" بررسي آن به تعويق افتاده كه به نظر مي رسد دليل اين كار تلاش براي به نتيجه رسيدن مباحث كميته  سه جانبه بررسي قانون انتخابات باشد. رفع اختلاف نظر دولت، مجلس و شوراي نگهبان در مورد اصلاحات قانون  انتخابات باعث كاهش تنش در جلسات علني مجلس به هنگام  بررسي جزئيات طرح و تسريع در اتمام آن خواهد شد.  گفتني است ظاهرا" يكي از نمايندگان شاخص جناح راست(ترقي  نماينده مشهد)پيشنهادهاي زيادي را براي گنجاندن در قانون انتخابات مطرح كرده كه برخي از آن ها مي تواند به  بروز مشكلاتي بر سر راه فعاليت نيروهاي سياسي منجر شود.  يكي از پيشنهادهاي وي گنجاندن شرط گذراندن يك دوره در مجلس به عنوان يكي از شروط كانديداهاست. اين پيشنهاد به  معني آن است كه هيچ فرد جديدي به جز نمايندگان پنج دوره  مجلس حق كانديدا شدن نخواهند داشت.  در دستور كار جلسات علني اين هفته مجلس همچنين نوزده  پرسش از وزيران دولت نيز قرار دارد كه بيشترين آنها خطاب به وزير كشور مطرح شده است. 
