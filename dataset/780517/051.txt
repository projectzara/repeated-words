 گروه سياسي: مجمع روحانيون مبارز با انتشار بيانيه اي  نسبت به عواقب خطرناك هتك حرمت روحانيون انقلابي و بستن  روزنامه هاي مستقل توسط دادگاه ويژه روحانيت و تشكيلات  قضائي به علما و مراجع عظام و مسئولين طراز اول كشور هشدار داد، متن كامل بيانيه مجمع روحانيون مبارز به قرار زير است:  بسم الله الرحمن الرحيم - سلام قولا من رب رحيم - ملت شريف  و بزرگوار ايران  بالاخره دادگاه ويژه روحانيت برخلاف فلسفه اوليه تشكيل  آن كه دفاع از روحانيت اصيل در مقابل روحاني نمايان دين  به دنيا فروش و وابسته به رژيم طاغوت بود در محاكمه اي  تاسف بار يكي از چهره هاي شاخص و اصيل روحانيت انقلابي  شيعه را به پاي ميز محاكمه كشاند. اگر اصحاب خاص امام  خميني(س)را برشماريم بي گمان آيت الله موسوي خوئيني ها در رديف ده نفر اول قرار خواهد گرفت شخصيتي كه سوابق  درخشان او از جهت ايمان، پاكي، صداقت، حريت و استقامت و مبارزه با استبداد و استعمار مي تواند الگو و اسوه اي  براي عموم مردم به خصوص روحانيون و نسل جوان متدين و انقلابي و حق طلب باشد. شگفتا در سال امام خميني(س)مبين  انديشه ها و مدافع اهداف بزرگ آن حضرت به بهانه انتشار نامه يك فرد فريبخورده و فاسد و جاسوس بيگانه در دادگاه  ويژه روحانيت محاكمه مي شود و به حكم اين دادگاه مستحق  زندان شناخته مي گردد.  اينك كه دستگاه قضائي كشور پس از چند ماه سكوت و انتظار پرده از اهداف شيطاني سعيد امامي و توطئه هاي شوم او برداشته است محاكمه آقاي موسوي خوئيني ها به خاطر افشاي  نيات پليد وي چه توجيهي دارد؟ مگر مضمون اين نامه به  اصطلاح محرمانه چه بود؟ آيا انتشار نامه سعيد امامي  معدوم، و آگاه كردن مردم از ترشحات فكري كسي كه درصدد ضربه زدن به نظام اسلامي بوده است خيانت به مردم و اضرار به غير است؟ بر فرض محرمانه بودن نامه اگر چنانچه كسي  عليه انقلاب مشغول توطئه بوده و مكتوباتي هم داشته باشد آيا صرف طبقه بندي در بخش محرمانه يك تشكيلات مي تواند مانع روشنگري و هشدار به جامعه و مسئولين و جلوگيري از پيامدهاي توطئه باشد؟ ما با اعلام اين نكته كه نامه سعيد امامي نه ثبوتا" و نه  اثباتا" محرمانه نبوده هم اكنون درصدد اثبات آن از ديدگاه حقوقي نيستيم اما جاي شگفتي و سئوال است تشكيلات  قضائي كشور كه بايد الگوي عدل و بي طرفي باشد در مدت  كمتر از يك ماه با دو نامه منتشره دو برخورد متضاد داشته  است از يك طرف روزنامه سلام را به خاطر انتشار نامه سعيد امامي و ادعاي محرمانه بودن آن به مدت پنج سال تعطيل و مديرمسئول آن محكوم به حبس مي شود و هيات منصفه نيز كه  بايد در جايگاه دفاع از حقوق متهم نشسته و به انصاف نظر دهد در جايگاه مشاور دادستان قرار گرفته و كوچكترين  تخفيفي را هم در حق وي روا ندانسته است با اينكه كپي  نامه مذكور كه در صحن مجلس شوراي اسلامي توزيع شده بود فاقد مهر محرمانه بوده و اصل آن نيز عليرغم اصرار آقاي  موسوي خوئيني ها جهت ملاحظه محرمانه بودن آن به روءيت  ايشان نرسيده است ولي از سوي ديگر در ارتباط با انتشار نامه فرماندهان سپاه كه هم صدر و هم ذيل آن با" مهر خيلي  محرمانه" ممهور شده بود و مضمون آن نيز مي توانست اركان  يك نظام را بهم بريزد دستگاه قضائي حساسيتي از خود نشان  نداد و از كنار آن به سادگي گذشت و با روزنامه هايي كه  مرتكب اين تخلف آشكار شده بودند هيچگونه برخورد جدي به  عمل نياورد.  با اين وصف چگونه مي توان به ساير محاكمات و تصميمات اين  دادگاه با ديده اطمينان نگريست؟ در فضاي اميدبخشي كه پس از سخنراني محققانه رئيس محترم  جمهوري در همدان و سپس تذكرات و رهنمودهاي دلسوزانه رهبر بزرگوار انقلاب اسلامي در خطبه هاي نماز جمعه در كشور بوجود آمده چه دستهايي در كار است كه اين آرامش و هم دلي  را برنمي تابد و چرا بايد به بهانه هاي واهي چهره فرزانه  و برجسته انقلاب و نظام را به پاي ميز محاكمه بكشانند از نظر تحليلگران بي غرض بستن روزنامه سلام تعطيل يك  روزنامه نيست بلكه فشردن گلوي حق گوي امتي است كه  پديدآورنده دوم خرداد است. اين چه تنگ نظري است كه يك  جناح همه امكانات وسيع تبليغي از روزنامه گرفته تا شبكه هاي مختلف صدا و سيما و تريبونهاي نماز جمعه و غيره  را در اختيار داشته باشد ولي وجود يك روزنامه مستقل براي  رقيب قابل تحمل نباشد و بايد براي مدت پنج سال تعطيل و از صحنه سياسي كشور حذف شود؟ چگونه كساني كه در ادعا و شعار، صداي مرگ بر آمريكايشان  گوش فلك را كر كرده حاضر مي شوند تا يكي از معروفترين  چهره هاي سابقه دار انقلابي را كه مورد خشم مقامات  آمريكا است به پاي ميز محاكمه بكشند و سيماي جمهوري  اسلامي هم صحنه هاي اين محاكمه زشت را كه نتيجه اي جز شادي دشمنان دين بخصوص آمريكا را در پي نداشت به نمايش  بگذارد. مسلما" بستن روزنامه سلام و محاكمه آيت الله  موسوي خوئيني ها بيش از آن كه به نفع يك جناح خاص باشد به نفع دشمنان انقلاب و به ضرر ملت ايران خواهد بود.  سيماي جمهوري اسلامي نيز در اين جريان به صورت غيرمتعارف  با پخش گزينشي صحنه هايي از اين محاكمه و اعلام حكم  محكوميت ايشان همراهي و همسوئي خود را با جناح خاص سياسي  ابراز داشته است و به طور غيرمستقيم بر طبل اختلافات و تفرقه مي كوبد.  مجمع روحانيون مبارز ضمن يادآوري فلسفه ايجاد تشكيل  دادگاه ويژه روحانيت توسط امام خميني(س)از مراجع عظام و علماي دين به ويژه مقام معظم رهبري انتظار دارد با هشدار و تذكرات لازم اين دادگاه را از عواقب خطرناك هتك حرمت  روحانيت و بي اعتبار كردن چهره هاي موجه انقلابي و روحانيون محترم برحذر دارند و قضاي عادلانه اسلامي را با برخوردهاي تبعيض آميز و خلاف قانون نيالايند چراكه ادامه  اين گونه اقدامات و حرمت شكني هاي گزينشي در محدوده يك  گروه محصور نخواهد ماند و دير يا زود دامنگير همگان از جمله طراحان و مجريان نيز خواهد شد و درنهايت حاصلي جز تضعيف روحانيت شيعه نخواهد داشت.  اينك كه ملت ايران بنا به حكم دادگاه ويژه روحانيت بايد به مدت پنج سال از روزنامه ارزشمند و وزين سلام محروم  بماند يادآوري اين نكته را لازم مي دانيم كه روزنامه  سلام با مديريت آيت الله موسوي خوئيني ها كه از پايه گذاران و چهره هاي برجسته مجمع روحانيون مبارز است  طي نه سال بهترين نقش را در تبيين انديشه هاي حكومتي  امام و دفاع از حقوق مردم و ارزشهاي ديني و انقلابي ايفا نموده و تا آخرين شماره انتشار خود بالاترين دفاع مستدل  و مكتوب را از آرمانهاي بلند حضرت امام خميني(س)و ملت  حق شناس و آگاه ايران داشته است و افتخار سازش ناپذيري و حق گرايي و مردمي بودن را در تاريخ مطبوعات ايران براي  خود ثبت نمود. سلام تنها روزنامه اي بود كه قبل از دوم  خرداد عليرغم فضاي بسته و فشارهاي سنگين با كمال شجاعت و صراحت به افشاگري و نقدهاي دلسوزانه با رعايت مصالح  عاليه كشور و در چهارچوبهاي ارزشي نظام پرداخته و نقش  عمده و بي بديلي در تحقق حماسه تاريخي دوم خرداد و موفقيت رئيس جمهور مورد نظر ملت داشته است.  مجمع روحانيون مبارز حفظ وحدت و انسجام ملي را به عنوان  مهمترين نياز مبرم كنوني جهت هموارسازي زمينه رفع مشكلات  اقتصادي و معيشتي از سوي رئيس جمهور و دولت محترم دانسته  و ايجاد آرامش لازم را به منظور سالم سازي هر چه بيشتر فضاي انتخابات ششمين دوره مجلس شوراي اسلامي و پرهيز از هرگونه انحصارطلبي و تماميت خواهي ضروري مي داند و هشدار مي دهد كه بستن روزنامه هاي مستقل و تهديدگردانندگان و نويسندگان مطبوعات به گونه هاي مختلف و استفاده از مقدسات براي اغراض خاص جناحي و بهره گيري يك جانبه از رسانه هاي ملي و عمومي كه از بيت المال اداره مي شوند و در يك كلمه تكرار شيوه هاي غيراخلاقي و غيراسلامي شبيه  آنچه كه در جريان انتخابات رياست جمهوري صورت گرفت خلاف  راه هميشه جاويد امام و توصيه هاي مقام معظم رهبري و برنامه هاي اعلام شده رياست جمهوري و برضد خواست قلبي  عموم هموطنان عزيزي است كه دلشان براي عزت اسلام و عظمت  كشور و سربلندي ملت سرافراز ايران مي تپد. والسلام عليكم  و رحمه الله و بركاته. 
