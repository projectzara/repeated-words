 گروه سياسي: تشكيل هيات منصفه مطبوعات دادگاه ويژه  روحانيت براساس كدام قانون بوده است؟ اين مطلب را كوروش فولادي نماينده خرم آباد در گفتگو با خبرنگار همشهري عنوان كرد. وي با اشاره به قانون تعيين  هيات منصفه دادگاه مطبوعات از سوي هيات سه نفره شامل  وزير ارشاد، رئيس شوراي شهر و رئيس دادگستري تهران گفت:  مشخص نيست تعيين هيات منصفه از سوي رئيس دادگاه ويژه  روحانيت چه وجهه قانوني دارد؟ فولادي همچنين اضافه كرد: همانطور كه از نام هيات منصفه  پيداست، اين هيات بايد از كساني تشكيل شود كه رعايت  انصاف را در برابر متهم داشته باشند. در حالي كه كساني  در هيات منصفه دادگاه سلام عضويت داشتند كه بارها مورد انتقاد اين روزنامه از جمله به دليل نزديكي با سعيد امامي قرار گرفته بودند و طبعا" نمي توانستند انصاف را در اين مورد رعايت كنند.  فولادي همچنين با اشاره به شبهه جايگاه قانوني دادگاه  ويژه روحانيت گفت: اعضاي هيات منصفه بايد از قشرهاي  گوناگون باشند و نه اينكه تنها از يك قشر انتخاب شوند. وي  مشكلات قانوني روحانيون در مطبوعات را مشكل تر از افراد عادي دانست و گفت: فشار بر روحانيون موجب حذف آنها از صحنه خواهد شد.  مهرزاد صدقياني نماينده سلماس نيز گفت: بايد متني را كه  امام(ره)در لزوم تشكيل دادگاه ويژه روحانيت صادر كرده اند منتشر شود تا بدانيم اين دادگاه براي چه مواردي  تشكيل شده و آيا مي تواند به جرايم مطبوعاتي رسيدگي كند يا خير؟ وي با اشاره به تعطيلي روزنامه سلام پيش از تشكيل دادگاه  و صدور حكم گفت: اين پرسش مطرح است كه چرا اين روزنامه  پيش از صدور حكم تعطيل شد، در حالي كه در مورد ساير روزنامه هايي كه نامه هاي محرمانه را منتشر كرده بودند تا تشكيل دادگاه صبر كردند؟ نماينده سلماس اضافه كرد: رسم شده كه از يك روزنامه  نكته گيري كرده و از غلطهاي املايي و انشايي آن نيز شكايت مي كنند. ولي ازروزنامه هاي ديگر كه تهمت و افتراي  بيشتري زده اند شكايتي نمي شود!  وي حجت الاسلام خوئيني ها مديرمسئول روزنامه تعطيل شده  سلام را فردي معتبر از نظر سوابق و مقام و منزلت نزد امام و رهبري دانست و گفت: وي شخصيتي نيست كه شائبه اي  در كار وي باشد. 
