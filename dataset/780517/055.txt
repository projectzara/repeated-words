 گروه سياسي: درپي صدور اطلاعيه سازمان قضايي نيروهاي  مسلح پيرامون تحقيقات پرونده قتل هاي زنجيره اي و نقش  سعيد امامي در اين پرونده، محمدباقر ذاكري نماينده قوچان  در گفتگو با خبرنگار همشهري ديدگاه هاي خود را در اين  زمينه و نيز واقعه كوي دانشگاه و حوادث خياباني اعلام  كرد.  وي در خصوص چگونگي مرگ سعيد امامي گفت: پرسش هايي در اين  زمينه به اذهان خطور مي نمايد از جمله اين كه در مورد فردي همچون سعيد امامي با آن همه طرح و برنامه هايي كه  براي براندازي نظام و دولت داشته چطور اقدامات حفاظتي  كافي انجام نشده تا او بتواند با اقدام به خودكشي  اطلاعات بسياري را همراه خود نابود كند؟ و آيا با اين  تفاسيري كه از وي در اطلاعيه سازمان قضايي مطرح شده چطور هنوز بعضي افراد وي را شهيد محسوب مي كنند؟!  ذاكري در ادامه با اشاره به اين نكته كه "حمله به كوي  دانشگاه ام الفساد حوادث اخير تهران بود"، آشوبهاي  خياباني و حمله به كوي دانشگاه را در راستاي قتل هاي  سياسي دانست و گفت: هر دو اين تحركات يك هدف را دنبال  مي كنند كه اگر ثابت شود دست خارجي در كار است، قطعا"  هدف براندازي نظام بوده و اگر مشخص شود اين برنامه ساخته  دست داخل است، هدف براندازي دولت خاتمي بوده است. 
