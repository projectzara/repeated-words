   در يكي از روزهاي اوايل فروردين، زماني كه هنوز بوي عيد با طراوت بهار، ارمغاني از تازگي بر تن مي ريخت، به  ديدار يكي از آخرين خليفه هاي بازمانده از موسيقي تركمن  صحرا رفتيم: نظرلي محجوبي نوازنده اي كه آوازه اش از روستاي كوچك "چاي قوشان "از توابع گنبد كاووس تا فراسوي  مرزها را نيز در نورديده است. منزلش را با كمي پرس و جو در انتهاي روستا در بين مزرعه گندمي كه خانه كوچك گلي اش  را احاطه كرده بود يافتيم. پسرش به استقبال بيرون آمد و ما را به يكي از سه اتاق آنجا هدايت كرد. پس از مدتي  خليفه نظرلي وارد شد و سلامي و تبريك عيد قربان.(كه  تركمن ها اين عيد را با ذبح گوسفند جشن مي گيرند)فارسي  را خوب تكلم نمي كرد. مريض احوال مي نمود و شكسته.  حافظه اش نيز دستخوش تطاول ايام گشته بود. به طوري كه  براي يادآوري پرسشهاي ما ناچار به تامل بيشتر از معمول  مي شد. از موسيقي كه مي گفت، برقي را در چشمان كم فروغش  مي شد، حس كرد و از اينكه مانند گذشته نمي توانست بنوازد دلگير و غمگين بود. دستهايش بنابه طبيعت پيرامونش خشن و زمخت به نظر مي آمد و من در حيرت كه چگونه اين انگشتها قادر به افسونگري در لابلاي سيم هاي نازك دو تار است.  وقتي صداي ساز برخاست، گويي آن نواي سحرآميز تواني  دوباره به آن جسم ضعيف و بيمار عطا كرده است. هر چند خود او معتقد بود، ضعف جسماني مانع از آن است كه او بتواند مقامها و گوشه ها را آنگونه كه مغز فرمان مي دهد اجرا كند.  در مقاله اي كه محمدرضا درويشي محقق موسيقي مقامي در همين روزنامه درباره او نوشته بود(نقل به مضمون)او را پيري كه پشت پا به دنيا و مافيها زده و با محيط طبيعي  پيرامونش در نظر بازي است، توصيف كرده است و همين بود،  چه او با وجود بيماري، هيچگاه از شاگردانش كه در بين  آنها بعضي پزشكان نيز بودند، نخواسته بود كه ياريش كنند،  اما ضعف مالي را مي شد كاملا" در زندگيش مشاهده كرد. وقت  رفتن از او خواهش كردم، بيرون بيايد تا در زمينه سرسبز مزرعه گندمش عكسي به يادگار از او بگيرم و او متواضعانه  به كمك پسرش آمد و بي تكلف ايستاد. آنجا را كه ترك  مي كرديم آرزوي سلامت برايش داشتيم، با اين اميد كه  چشم هايي نگران نيز براي سلامتي استاد، نظاره گر او باشند.  گنبد كاووس - عليرضا نوروزي 
