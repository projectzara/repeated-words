   ساليان سال است كه انسان همواره در پي يافتن ورزشي  مي باشد كه بتواند بوسيله آن كارايي قلب و عروقي عضلات،  توان و استقامت خويش را افزايش دهد و بطور كلي بدن سالمي  بدست آورد و در طول اين زمان ورزشها و وسائل بسياري  اختراع شدند و جالب آنكه در طول اين مدت، وسيله اين ورزش  كامل درست در پاهاي ما بود، پياده روي و اين ورزشي بود كه ما بدنبال آن بوديم. شما از پياده روي لذت خواهيد برد،  اين ورزشي است كه هم به آمادگي بدن كمك مي كند و همزمان  شما مي توانيد از هواي آزاد، مصاحبت با ديگران و از مناظر جالب، در طول راه لذت ببريد. پياده روي براي قلب،  استخوانها و عضلات مفيد است و همچنين به شما كمك مي كند تا وزن بدنتان را كنترل كنيد. به زودي شما نسبت به  خودتان احساس بهتري پيدا خواهيد كرد و بهتر از همه آنكه  شما اين فوايد را بدون آنكه احساس خستگي و درماندگي كنيد بدست خواهيد آورد. اين فعاليت يعني بدست آوردن سلامتي  بدون زحمت. پياده روي صدمه ورزشي ندارد و نياز به  هيچگونه وسائل گران قيمتي نيست و هركسي با هر سني و هر مقدار از توان بدني قادر به انجام آن است پيوستن به اين  ورزش تنها دوپا مي خواهد.  فوايد پياده روي  1- حالت بدن: هفته اي چهار بار و هر دفعه 45 دقيقه پياده  روي در يك دوره يك ساله باعث مي شود تا فرد بدون نياز به  رژيم غذايي 8100 گرم وزن از دست بدهد. برپايه مطالعه اي  كه در دانشگاه ماساچوست توسط دكتر جيمز ريپ انجام شد معلوم گشت كه پياده روي باعث از دست دادن چربي هاي اضافي  بدن مي شود در حاليكه همزمان باعث حالت و شكل گيري عضلات  مي شود.  2- آمادگي قلبي عروقي: پياده روي در هر سطح و با هر سرعتي 2 يا 3 بار در هفته و حداقل 20 دقيقه باعث افزايش  استقامت قلبي عروقي مي شود. با افزايش استقامت قلب و ريه ها شما نه تنها توانايي خواهيد يافت كه سرعت و مسافت  پياده روي را افزايش دهيد بلكه خواهيد توانست كه كارهاي  روزمره را با احساس خستگي كمتري به انجام برسانيد.  3- انعطاف پذيري: همانند بسياري ديگر از ورزشهاي  استقامتي، پياده روي نيز به انعطاف عضلات شما كمك  نمي كند. تمرينات كششي براي جلوگيري از بروز صدمات واجب هستند. در هر فعاليتي عضلات خاصي بيشتر مورد استفاده  قرار مي گيرند، بنابر اين اگر شما از حركات كششي براي آن  دسته از عضلات كه در پياده روي بيشتر تحت فشار هستند استفاده نكنيد، آن عضلات سفت خواهند شد و ممكن است كه  باعث آسيب و درد شوند.  4- استقامت عضلاني: تمام كساني كه پياده روي مي كنند،  مقدار متوسطي توان استقامت بدست مي آورند كه آنها را قادر مي سازد قبل از احساس خستگي، بيشتر ورزش كرده باشند (كساني كه مسابقه پياده روي مي دهند در مقايسه با دوندگان ماراتن استقامت بيشتري دارند.) 5- قدرت عضلاني: توان بعضي از عضلات شما در پياده روي از قبيل عضلات همسترينگ و سريني كه برآنها فشار است، افزايش  مي يابد همچنين مقدار كمي به توان عضلات بالاتنه به علت  حركت بازوان اضافه مي شود اما در پياده روي بعضي از عضلات هستند كه به اندازه عضلات مذكور تقويت نمي شوند مانند عضله چهار سر ران كه در قسمت جلوي عضله همسترينگ  قرار دارد و اين ناهماهنگي مي تواند باعث بروز آسيبديدگي شود. پس بخاطر بسپاريد كه بوسيله تمرينهاي  ديگري آن دسته از عضلات را نيز تمرين دهيد.  ديگر فوايد بدني پياده روي  پياده روي ورزشي كم فشار است و آسيبديدگي استخوان و بافت در آن بسيار كم است. كساني كه پياده روي مي كنند در هرقدم به اندازه 1 تا2/11وزن بدنشان برروي  پاهايشان فشار مي آيد، در حالي كه اين رقم در دويدن 3 تا 4 برابر وزن بدن است. پياده روي باعث قوي و متراكم شدن  استخوانها مي گردد. نكته ديگر آنكه چگالي بدن و استخوان  تنها در سنين جواني ساخته مي شود و تا آخر عمر حفظ مي گردد. بنابر اين با پياده روي كردن در سنين جواني  مي توان از ترد و شكننده شدن استخوان در سنين كهنسالي كه  يك بيماري رايج است تا حدي جلوگيري نمود.  تمرينات همچنين باعث تقويت سيستم ايمني بدن مي شوند، اگر شما به طور منظم و با فشار متعادل ورزش كنيد، كمتر مريض  خواهيد شد. در يك تحقيق كه توسط دكتر ديويد نيمن در دانشگاه آپالاچيان كاليفرنياي شمالي انجام شد معلوم گشت  كه يك گروه از خانم هايي كه 45 دقيقه در روز پياده روي  مي كنند، احتمال آنكه به بيماري سرماخوردگي دچار شوند 50 درصد كمتر از زنان ديگر است و اين بهبودي در سيستم ايمني  بدن مخصوص همگان است نه تنها خانم ها.  دلايل بيشتري براي پياده روي  اين ورزش نكات مثبت ديگري نيز دارد كه از ديد دانشمندان  به دورمانده است اما فكر شما از وجود آنها مطلع است  مانند.  1- پياده روي ورزشي ساده است: با اينكه امروزه وسائل  مختلف و پيشرفته اي توليد مي شوند، اما تنها وسيله اي كه  شما براي پياده روي احتياج داريد يك جفت كفش است كه از پاهاي شما بخوبي مراقبت كند.  2- پياده روي هميشه با شماست: اگر به مسافرت رفته ايد يا در تعطيلات، حتي در يك ماموريت كاري هستيد، پياده روي  فقط يك قدم جلوتر از شماست در حقيقت براي اين ورزش محيط بخصوصي ضروري نيست و در هر محيطي قابل اجراست از قبيل  محيطهاي(گرم، سرد، جاده صاف، تپه و...).  3- پياده روي ورزشي گروهي: پياده روي موقع مناسبي است كه  شما بتوانيد دوستان را دورهم ببينيد، از پدر بزرگ ها و مادر بزرگ ها تا كودكان همگي مي توانند در اين ورزش شركت  كنند.  4- پياده روي ورزشي اختصاصي: پياده روي همچنين اين امكان  را به شما مي دهد كه با خودتان تنها باشيد، مي توانيد به  مشكلات و يا مسائل زيبا فكر كنيد و يا نفس عميقي بكشيد و استرسها را از خود دور كنيد.  پياده روي ورزشي با حداقل صدمات:  پياده روي از صدمات ورزشي مبراست، اما به هرحال هركسي  كه فعاليت بدني اش را زياد كند و يا از تكنيك جديدي  استفاده نمايد و يا حتي برنامه تمريني اش را تغيير دهد،  مطمئنا" بر روي بعضي از قسمتهاي بدن و بعضي از عضلاتي كه  در گذشته از آنها كمتر استفاده مي كرده است، فشار وارد مي شود. اين امكان در پياده روي وجود دارد كه صدمات قبلي  شما كه به خوبي بهبود نيافته اند و در حقيقت كهنه  شده اند، دوباره عود كنند و يا حتي امكان دارد كه شما نواقص ژنتيكي را در خود كشف كنيد. پس متوجه شديم كه تمام  اين صحبتها به آن معني نبود كه شما هيچ وقت با اين ورزش  احساس درد يا صدمه ديدگي پيدا نمي كنيد بهترين راه آنست  كه مانند بقيه فعاليتهاي ورزشي، زرنگ باشيد و هر مرحله  جديد تمريني را از ساده شروع كنيد و هميشه به بدنتان گوش  كنيد.  انواع پياده روي:  ممكن است كه شما نامهاي گوناگوني را در مورد ورزش  پياده روي شنيده باشيد مانند، پياده روي قدرتي، سرعتي،  پياده روي براي ايجاد آمادگي و سلامتي و.. در حقيقت 200 نوع اسم براي پياده روي وجود دارد، اما نگران نباشيد كه  كدام را انتخاب كنيد. پياده روي، پياده روي است و هدف ما از انجام آن همان بدست آوردن آمادگي و سلامتي است.  وسايل پياده روي:  همانطور كه اشاره شد اين ورزش تنها يك جفت كفش و لباس  مقتضي آب و هواي محيط پياده روي را احتياج دارد. اما پياده روي تنها دويدن آهسته نيست، بلكه از لحاظ بيومكانيكي بين دويدن و راه رفتن تفاوتهاي زيادي وجود دارد.  كفش پياده روي:  در اين ورزش ما از پا به سر لباس مي پوشيم نه برعكس،  ماشيني را فرض كنيد كه مي خواهد با لاستيكهاي صاف مسابقه  بدهد. در حقيقت ما زماني مي توانيم از حداكثر انرژي  پتانسيل پياده روي استفاده كنيم كه كفش خوبي داشته باشيم،  در مورد كفش 4 نكته حائز اهميت است.  1- در پياده روي پاشنه پا به طور منظم و قوي به زمين  برخورد مي كندو اين برخلاف دوندگان است كه بيشتر روي  قسمت وسط كف پا فرود مي آيند، بنابراين كفش شما بايد پاشنه نرم و خوبي داشته باشد.  2- قسمت جلوي پا در هنگام پياده روي دو برابر زاويه آن  در هنگام دويدن، هنگامي كه نيرو را به عقب فشار مي دهيم  خم مي شود، بنابراين كفش پياده روي بايد نرم و انعطاف پذير باشد.  3- كساني كه پياده روي مي كنند به كفشهايي كه نسبتا"  داراي پاشنه بلند هستند و توسط دوندگان مورد استفاده اند احتياج ندارند زيرا كه آن وقت كف پا با شدت زيادتري به  زمين برخورد مي كند.  4- كساني كه پياده روي مي كنند فقط در سمت جلو راه  مي روند و كفش آنها با كفشهاي دو وميداني كه به قسمتهاي  خارجي كفش نيز تاكيد دارند متفاوت هستند.  طريقه صحيح راه رفتن:  سعي كنيد كه صاف بايستيد، زيرا كه اگر شانه ها به سمت  جلو باشند، قفسه سينه جمع تر مي شود و راه تنفس تنگ تر مي گردد، براي پياده روي بهتر است كه سرو سينه را صاف  كنيد، شانه ها را عقب نگه داريد و عضلات شكمي و كمري را تا حدي سفت نگه داشته، البته نه آنقدر كه باعث اذيت شود اگر مدتي به روش صحيح راه برويد به تدريج انجام اينكار برايتان ساده مي شود. اما در مورد پا بهتر است كه در زمان فرود پاشنه، پنجه هاي پا به طرف بالا باشند، اينكار باعث مي شود كه زانو در حداكثر طول حركتش باز شود.  همچنين حركت رانها را از كمرتان شروع كنيد، هنگامي كه  طول گامها را از قسمت بالاي استخوان ران افزايش دهيد،  لگن خاصره آزادتر حركت مي كند و چرخشي توليد مي شود، اين  چرخش نبايد زياد باشد زيرا كه انرژي تلف مي شود.  حركت بازوها: اكثر كساني كه با سرعت پياده روي مي كنند،  دستها را از آرنج خم مي كنند، اين عمل به آن علت است كه  حركت دستها وقتي كه كاملا" صاف هستند آرام صورت مي پذيرد و اگر شخص بخواهد كه سرعتش را زياد كند بايد دستها را خم  كند بهتر است كه وقتي دستها خم هستند حركت آنها از مفصل  شانه شروع شود به عنوان مثال تصور كنيد كه مي خواهيد به  كيسه اي در جلوي بدنتان مشت بزنيد.  اما هنگامي كه بازوان در كنار بدن صاف هستند، خون به  راحتي توسط جاذبه زمين به دستها مي رسد و حالت دستها بايد كاملا" آزاد باشد، فرض كنيد كه يك تخم مرغ در دست  داريد. سعي نكنيد كه دستتان را مشت كنيد.  گرم كردن و سرد كردن:  حتما" به خاطر بسپاريد كه قبل از هر وعده تمرين به خوبي  عضلاتتان را گرم كنيد تا از بروز صدمات جلوگيري شود يك  گرم كردن معمولي براي پياده روي، 5 دقيقه راه رفتن آهسته  و بعد 5 دقيقه حركات كششي است. قلب شما نيز يك عضله است  و اين 5 دقيقه باعث مي شود تا قلب كمي سريعتر كار كند.  همين كار دقيقا" بايد در خاتمه هر وعده تمرين صورت پذيرد،  يعني يك دفعه بعد از پياده روي متوقف نشويد سعي كنيد 5 دقيقه آهسته راه برويد و بعد 5 دقيقه حركات كششي انجام  دهيد تا عضلات شما از حالت سفتي خارج شوند و شل گردند.  يك تمرين پيشنهادي:  بعضي كارشناسان عقيده دارند كه پياده روي بايد هر روز انجام شود البته اگر فرد از لحاظ پزشكي مشكل خاصي ندارد.  ديگران 3 تا 4 بار در هفته را پيشنهاد مي كنند، هركدام  را كه براي شما مناسبتر است انتخاب كنيد. اين مهم است  كه شما پياده روي را به صورت يك عادت منظم انجام دهيد،  درست مانند مسواك كردن يا غذا خوردن، در پياده روي مسافت  از سرعت مهم تر است، سعي نكنيد كه سريع و كم راه برويد،  در عوض آهسته و پيوسته برويد. مي توانيد براي روز اول از 15 تا 20 دقيقه شروع كنيد و همين طور كه آماده تر مي شويد سرعت و مسافت را نيز افزايش دهيد، البته به خاطر بسپاريد كه پياده روي بايد مستمر باشد و در طول راه  اصلا" توقف نكنيد. يك مسافت ايده آل مانند نسخه اي نيست  كه بتوان آن را براي همه تجويز كرد، هركسي با هر سني و توان بدني بايد برنامه خودش را اجرا كند و تا آنجايي كه  بدنش اجازه مي دهد پياده روي كند. بهتر است كه جدولي  تهيه كنيد و پيشرفتتان را در مسافت و مدت زمان طي شده در آن ثبت كنيد حتي مي توانيد چند خطي هم راجع به احساستان  و يا مناظري كه ديديد بنويسيد.  مترجم: بهزاد مهدي خبازيان 
