 منصور پورحيدري و سئوالهايي كه هنوز بي جواب مانده است     سرمربي تيم ملي در ارتباط با عدم دعوت خداداد عزيزي باز هم همان حرفهاي هفت ماه گذشته را تكرار كرده است. آيا افت روحي خداداد هنوز تمام نشده است. پورحيدري عدم دعوت  از شايسته هايي همچون افشين پيرواني، عليرضا پورمند،  بختياري زاده، مهرانپور، شاهرودي و... را كماكان بي جواب گذاشته همانطور كه براي دعوتهاي متعدد و مجدد از بازيكنان درجه دوم و ذخيره هاي باشگاهها نيز دلايلي قابل  قبولي ارائه نداده است.  گروه ورزشي: تيم ملي فوتبال ايران در سال جاري چهاربازي  دوستانه و نيمه رسمي در پيش رو دارد. ماه آينده تيم ملي  كشورمان در يوكوهاما به مصاف تيم ملي ژاپن مي رود. سپس  در آبان ماه دو ديدار رفت و برگشت مقابل تيم ملي مصر دارد تا قهرمان دو قاره آسيا، آفريقا مشخص شود و بهمن  ماه در تهران ميزبان تيم منتخب ستارگان آسياست. بدين جهت  منصور پورحيدري سرمربي تيم ملي 27 بازيكن را به اردوي  تيم ملي دعوت كرده است. فهرستي كه اما و اگرهاي پنهان و فراواني دارد و حساسيتهاي بيشماري را به دنبال داشته است.  از عدم دعوت بازيكنان خارجي از جمله خداداد عزيزي، دايي،  يزداني و غيره و نبودن شايسته هايي همچون عليرضا پورمند،  افشين پيرواني، محمدرضا مهرانپور، رضا شاهرودي، علي  نوري، سهراب بختياري زاده و همچنين دعوت چند باره و مشكوك از بازيكناني كه بارهاست آمده اند و خيلي زود خط خوردند اما باز هم بايد تست شوند.  منصور پورحيدري روز گذشته با بخش فارسي راديو بي بي سي  گفتگويي داشته كه با هم مي خوانيم هر چند كه هنوز سئوالهاي بي جواب بسيار است و اميدواريم پورحيدري بدون  كلي گويي و صريح نظرات خود را بيان كند. چرا كه سئوالهايي  روز پنج شنبه هفته گذشته از وي داشتيم كه اتفاقا" سئوال  تعداد بيشماري از فوتبال دوستان هم بود وهنوز بي جواب مانده است. منصور پورحيدري مي گويد: مسافرتهاي مختلفي  داريم و سعي مي كنيم از باشگاهها و جريان ليگ بازيكناني  كه خوب بازي مي كنند دعوت كنيم تا در اردوحضور پيدا كنند كه هم با خصوصيات اخلاقيشان و هم مسائل فني آنها آشنا شويم. البته نهايت ما جام ملتهاي آسياست و تيم اصلي را براي آن مسابقه ها كه فروردين ماه سال آينده است تشكيل  مي دهيم از زماني كه من اين مسئوليت را به هر حال قبول  كردم حدود هفتاد بازيكن را دعوت كرديم و آزمايش شدند و اين 27 نفر فعلي هم نفرات قطعي نيست و كم و زياد مي شوند و در نهايت 18 بازيكن به ژاپن مي رود. پورحيدري اين چنين  ادامه مي دهد: به نظر من هر انتخابي از هر مربي  انتقادهايي را در بر دارد كه چرا اين بازيكن هست و چرا اين بازيكن نيست. به عنوان مثال خداداد يا نكيسا، همه  مي دانند نكيسا بعد از بازيهاي آسيايي فقط در رفت وآمد به كشورها بوده و هيچ جا بازي نكرده است. خداداد عزيزي  هم زماني كه من مربي تيم ملي شدم با كلن و مربي آن تيم  مشكل داشت و از نظر روحي مساعد نبود به نظر من اسم  خداداد عزيزي براي ما مفيد نيست البته شايع شده عزيزي به  دليل مشكلات با جلال طالبي خط خورده است. من اين مطلب را تكذيب مي كنم آن مسئله گذشته و اگر خداداد آماده باشد حتما" دعوت مي شود پورحيدري سرمربي تيم ملي در ارتباط با مشكل نكيسا با فدراسيون بر سر مسئله مبلغ(آي تي سي) مي گويد: اين مسائل مربوط به خود فدراسيون است و من هيچ  خبري در اين زمينه ندارم پورحيدري در ادامه مي گويد:  شكست در تورنمنت كانادا براي ما خيلي خوب بود. البته با تيم كامل به اين تورنمنت نرفتيم اما تعدادي تازه وارد را تست كرديم و نتيجه گرفتيم.  سرمربي تيم ملي در پايان گفت: ما به بازي با تيم هاي  ژاپن، مصر و منتخب ستارگان آسيا به عنوان بازيهاي  تداركاتي نگاه مي كنيم و هدف اوليه ما قهرماني در جام  ملتهاي آسيا و سپس حضور در جام جهاني 2002 است. 
