 كميته فني فدراسيون كشتي قاطعيت نشان داد!  گروه ورزشي: از سوي كميته فني فدراسيون كشتي، "عليرضا حيدري" و" عباس جديدي "قهرمانان تيم ملي كشتي آزاد ايران  موظف به شركت در رقابت انتخابي وزن 97 كيلوگرم براي شركت  در پيكارهاي جهاني سال 99 در آنكارا تركيه شدند.  كميته فني فدراسيون كشتي براي انتخاب و تعيين بهترين  كشتي گير وزن 97 كيلوگرم تيم ملي كشتي آزاد ايران براي  حضور در مسابقه هاي جهاني آنكارا، با حضور كليه اعضاي  خود در محل اين فدراسيون تشكيل جلسه داد و تصميمات ذيل  را اتخاذ كرد:  1- اين كميته ضمن توبيخ "عليرضا حيدري "به دليل عدم شركت  در مسابقه هاي بين المللي جام "ايوان ياريگين "در روسيه  در حاليكه وي به همراه تيم ايران به اين مسابقه ها اعزام  شده بود، عمل وي را محكوم كرد.  2- اين كميته تصميم گرفت به خاطر احترام به افكار عمومي  و دوستداران ورزش كشتي و نيز انتخاب بهترين كشتي گير وزن  97 كيلوگرم، برگزاري رقابت انتخابي بين "عليرضا حيدري "و " عباس جديدي "، سر وزن قانوني 97 كيلوگرم و بدون ارفاق  وزن را در روز جمعه 12 شهريورماه آينده در دستور كار خود قرار دهد.  محل برگزاري اين مسابقه متعاقبا به اطلاع مردم شريف  ايران خواهد رسيد ضمنا وزن كشي اين مسابقه روز پنجشنبه  11 شهريورماه در سالن كشتي "مهندس توفيق جهانبخت "انجام  خواهد شد.  3- نظر به اينكه "عباس جديدي "يكي از ستارگان كشتي آزاد ايران و جهان به شمار مي رود و كميته فني فدراسيون كشتي  تحت هر شرايط اميدوار است از وجود وي براي تقويت روحيه  ساير كشتي گيران تيم ملي كشتي آزاد ايران در مسابقه هاي  جهاني سال 99 در آنكارا استفاده نمايد، لذا پيشنهاد مي شود نامبرده در وزن 130 كيلوگرم نيز بخت خود را براي  پوشيدن پيراهن تيم ملي ايران آزمايش كند.  4- "عليرضا حيدري "و" عباس جديدي "موظف هستند آمادگي خود را براي حضور در وزن كشي و انجام مسابقه انتخابي يا شركت  در يك وزن بالاتر، حداكثر تا روز شنبه 23 مردادماه جاري،  كتبا به دبيرخانه فدراسيون كشتي اعلام كنند بديهي است در غير اينصورت كشتي گيري كه تا اين تاريخ اعلام آمادگي كند به عضويت تيم ملي كشتي آزاد ايران براي شركت در مسابقه هاي جهاني تركيه در خواهد آمد. 
