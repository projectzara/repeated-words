 گروه ورزشي: ستار همداني بازيكن ملي پوش تيم بهمن هنوز در راس بازار نقل و انتقالات قراردارد محمد فنايي سرپرست  تيم فوتبال بهمن روز گذشته در مورد اين بازيكن گفت:  باشگاه آيندهون هلند دعوت نامه اي براي ستار به باشگاه  بهمن ارسال كرده و درخواست نموده كه اين بازيكن براي  آزمايش بايد روز 20 مرداد(11 آگوست)در هلند باشد. در اين روز تيم آيندهون يك بازي تداركاتي با آنتورپ بلژيك  دارد البته هنوز مسئولان بهمن نتوانستند براي او ويزا بگيرند به اين منظور ستار همداني روز گذشته در دفتر باشگاه استقلال حاضر شد و براي سهولت اخذ ويزاي كشور هلند دعوت نامه باشگاه هلندي را به باشگاه استقلال تحويل  داد كه طبق صحبت هاي مسئولان استقلال از طريق كشور آلمان  راهي هلند شود. فنايي افزود: مذاكرات مقدماتي ديگري نيز در مورد پيوستن همداني به تركيه انجام شده و ناصر صادقي  كه مسئوليت انتقال اين بازيكن به تركيه را بعهده دارد تا چند روز آينده در صورت لغوشدن سفر بازيكن نامبرده به  هلند به اتفاق وي راهي تركيه خواهد شد البته خود همداني  روز گذشته رسما" اعلام كرد كه اگر تكليف وي تا آخر اين  هفته مشخص نشود به استقلال مي رود و منتظر راي كميته  انضباطي خواهد نشست فنايي در مورد حميد استيلي نيز اظهار داشت: ما از طريق نشريات متوجه شديم كه استيلي در آلمان  مانده و به تهران مراجعت نكرده است و قطعا" از مسئولان  تيم پيروزي در مورد انتقال غيرقانوني اين بازيكن به  آلمان شكايت خواهيم كرد. 
