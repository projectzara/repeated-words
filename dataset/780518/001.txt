   سعدي به چه عشق مي ورزد؟ عشق سعدي نه حديثي است كه پنهان ماند داستاني است كه بر هر سر بازاري هست " عشق از يك نگاه كلي به حقيقي و مجازي تقسيم شده است. عشق  حقيقي آن است كه ميان انسان و يكتاي بي همتا مطرح است و عشق مجازي در رابطه انسان است نسبت به انساني ديگر. حال  ببينيم" عشق "در غزل سعدي از كدام نوع است و سعدي به چه  عشق مي ورزد: با معشوقي سروقد كه مويي و مياني دارد و پسته شكر ريزش سعدي را شيفته خود ساخته و ديواني مشحون  از غزليات ناب را حاصل اين عاشقي قرار داده است، يا اينكه عشق او جنبه ديگري دارد؟ عشق از ديدگاه سعدي از امور واجب و مهم در زندگي انسان  است. همان گونه كه نقره پس از گداخته شدن و حرارت يافتن  پاك و خالص مي شود، آدمي نيز پس از سوز و گداز در عشق،  مردي مخلص مي شود. از ديدگاه او، عشق اگرچه دل را مي سوزاند ولي جان را نوازشگر است و همين نوازش و نواختن هاست كه سعدي را شيفته عشق ساخته و شكرگزاري از عشق را بر خود وظيفه مي شمارد:  " گر چشم دلم بصير بودي  جز عشق نديدمي مهمات " " هر كه عاشق نبود مرد نشد نقره فايق نگشت تا نگداخت " در غزل، سعدي تنها سخن از عشق مي راند و اصولا" آنچه  موجب سخن گفتن مي شود همان عشق است. از ديدگاه او هر سخني خارج از عشق قال و قيل و هياهويي بيش نيست. سخنان  سوزناك او از عشق نشان از درون افروخته به عشق اوست و تجلي باطن مملو از عشق سعدي است.  " سخن بيرون مگوي از عشق سعدي  سخن عشق است و ديگر قال و قيل است " " سعديا شور عشق مي گويد سخنانت، نه طبع شيرين گوي " " آتشكده است باطن سعدي ز سوي عشق  سوزي كه در دل است در اشعار بنگريد"  عشق خصلت ذاتي سعدي است. عشق در نهاد تك تك انسان ها نهان شده است. اما برخي اين حقيقت وجودي را درك مي كنند و برخي از آن غافلند. درست است كه "بني آدم سرشت از خاك  دارد" ولي هنگام سرشتن گل وجودي انسان، تنها چيزي كه  همراه اين گل سرشته شده عشق است:  " سنت عشق سعديا ترك نمي دهي بلي  كي ز دلم بدر رود خوي سرشته در گلم " " پرتو خورشيد عشق بر همه افتد وليك  سنگ به يك نوع نيست تا همه گوهر شود"  داغ عشق از نگاه او داغي است كه خداوند بر بنده مي زند و چون سعدي، خود، داغدار عشق است - داغي كه از سوي خدا بر او وارد شده - آن را موجب فخر و بالندگي خود مي داند:  سعدي اگر داغ عشق در تو موءثر شود فخر بود بنده را داغ خداوندگار"  او معتقد است اگر اين داغ عشق كه از جانب خداوندگار بر دل انسان ها زده شده است، در آنها اثر نكند به آتش دوزخ  گرفتار مي شوند، پس چه بهتر كه امروز داغ عشق خداوند را تحمل كنند كه سبب فخر آنها مي شود و آنها را از سوختن در آتش جهنم رهايي مي بخشد:  " فردا به داغ دوزخ ناپخته اي بسوزد كامروز آتش عشق از وي نبرد خامي " عشق سعدي از بدو تولد و دوران شيرخوارگي آغاز شده تا پيري و پايان عمر و البته پس از آن نيز جاودان مانده است.  او كسي را كه عاري از اين عشق باشد انسان مي داند كه  تنها صورت ظاهر داشته ولي جاني در آن نيست ; حتي چنين  انساني را حيوان و از آن پايين تر جماد و ديوار لقب مي دهد:  " هر كه را صورت نبندد سرعشق  صورتي دارد ولي جانيش نيست " " گر آدمي صفتي سعديا به عشق بمير كه مذهب حيوانست اينچنين مردن " " هر آدمي كه ببيني از سر عشق خالي  در پايه جماد است او جانور نباشد"  " چه وجود نقش ديوار و چه آدمي كه با او سخني ز عشق گويند و در او اثر نباشد"  سعدي مست جام عشق است. او كساني را كه از باده انگوري،  نبيند و مسكرات ديگر مست شده اند، گمراهاني نادان  مي خواند. عشق از ديد سعدي شرابي تلخ است ; شرابي كه با همه تلخي اش چون از دست دوست ستانده شود، شيرين مي شود.  او از اين شراب چنان مست مي شود كه خويش را فراموش كرده  تنها به دوست و عشق او مي انديشد:  " مست بي خويشتن ازخمر، ظلوم است و جهول  مستي از عشق نكو باشد و بي خويشتني " " ديگران را تلخ مي آيد شراب جور عشق  ما ز دست دوست مي گيريم و شكر مي شود"  " گويند چرا سعدي از عشق نپرهيزد من مستم از اين معني هشيار سري بايد"  سعدي در غزلي كه با بيت "آنكه نقش ديگرش جايي مصور / مي شود نقش او در چشم ما هر روز خوشتر مي شود" آغاز مي گردد سئوالي از خود مطرح مي كند كه: "عشق داني چيست؟"  و سپس در جواب چنين مي گويد:  " سلطاني كه هر جا خيمه زد بي خلاف آن مملكت بر وي مقرر مي شود"  آري عشق از نگاه او سلطاني است كه چون جايي نشيند آنجا را به تسخير خود درمي آورد. سلطان عشق چون بر دل نشيند دل را مملكت خويش قرار داده در آن حكمراني مي كند. از اين رو زمام اختيار انسان از كف عقل خارج گرديده ديگر عقل را قدرتي نيست چون سلطان دل با ديگري(عشق)است و فرمان از آن اوست. از همين رو سعدي در بسياري از اوقات  هر جا سخن از عشق بر زبان مي راند، عشق را نيز در كنار آن به كار مي برد. از ديدگاه سعدي عقل و عشق دو قدرت،  برابر يكديگر و در تضاد و جنگ با هم هستند، كه غالب هميشگي اين نبرد، البته عشق است. چند بيت از غزل سعدي را كه در آن كشمكش عقل و عشق مطرح است، در زير يادآور مي شوم:  " عقل را با عشق زور پنجه نيست  احتمال از ناتواني مي كند"  " عقل را با عشق زور پنجه نيست  كار مسكين از مدارا مي رود"  " عشق راباعشق خوبان طاقت سرپنجه نيست  با قضاي آسماني برنتابد جهدمرد"  " عقل بايد كه با صلابت عشق  نكند پنجه توانايي " سعدي شهيد عشق است، شهيدي كه با تير رها شده از كمان  دوست به قبر خواهد رفت. او حال كشته عشق را به فردي كه  در دريا سوار بر كشتي است و در ميان توفان قرار گرفته  تشبيه كرده است كه براي نجات جان خويشتن تمام بار و متعلقات خود را به دريا مي افكند و از تمام بندها رها مي شود. سعدي حال خويشتن را به شخص وارهيده از تمام  تعلقات تشبيه كرده و زندگاني خود را در ترك بار گران  تعلقات مي داند:  " مثال راكب درياست حال كشته عشق  بترك بار بگفتند و خويشتن رستند"  او دل سوخته اي است كه دنيا و آخرت خويش را در عشق دوست  در باخته و تنها به ياد دوست است و هرگز از عشق سير نمي شود، گويي برخلاف موسي روي دوست را مشاهده كرده است.  او ايوبوار، دردي كه در دل اوست را تحمل مي كند ولي آن  را از تندرستي خوشتر مي داند و درمان اين درد را تنها صبر مي داند، صبري كه خداوند در دل ايوب نهاد و او با طلب از درگاه خداوند لباس عافيت پوشيد. سعدي درد بدن  ندارد بلكه درد دل دارد ولي اين درد را بر تندرستي ترجيح  مي دهد و آن را با صبر درمان مي سازد:  " درد عشق از تندرستي خوشتر است  گرچه بيش از صبر درمانيش نيست " او عشق خود را هم پايه عشق موسي و داوود مي داند. طبق  آيات 143، 144 و 145 سوره اعراف: موسي همراه هفتاد نفر از بزرگان قوم خود به وعده گاه خداوند، كوه طور، مي روند و در آنجا خداوند با موسي سخن مي گويد و موسي از خداوند مي خواهد خود را بر او آشكار كند. در پاسخ خداوند خطاب به موسي مي فرمايد: "لن تراني ": "تو مرا نخواهي ديد" و سپس به كوه اشاره مي كند و مي فرمايد: "به آن بنگر. اگر كوه بتواند در جاي خود باشد تو مرا خواهي ديد. "آنگاه كه  نور تجلي خداوند بر كوه تابش كرد كوه متلاشي شد و موسي  بي هوش بر زمين افتاد. سپس كه به هوش آمد به درگاه  خداوندتوبه كرد آنگاه خداوند به موسي فرمود: "ما ترا براي پيام رساني به خلق برگزيديم و به كلام انتخاب كرديم.  پس آنچه برتو فرستاديم كاملا" فراگير و شكر و سپاس الهي  را به جاي آور. "و به موسي فرمان داد تا آنچه براي او نوشته و دستور داده فراگيرد و به قوم خود بياموزد و از آنها بخواهد نيكوترين مطالب آن را اخذ كنند و فراگيرند:  " موسي طور عشقم در وادي /تجلي مجروح لن تراني چون خود هزار دارم ". سعدي دراين بيت خواسته با تلميحي زيبا خواننده را متوجه داستان موسي كرده، با تشبيه خود به  موسي خواننده را متوجه اين موضوع سازد كه من نيز خواستار ديدن روي دوست هستم، ولي او روي به من نمي نماياند، اما در نهاد من طبع شيرين سخني قرار داده و من با سپاس اين  نعمت شعر مي سرايم و تمام كساني كه سخن مرا مي خوانند و مي شنوند بايد نيكوترين مطالب آن را اخذ كنند.  نيز سعدي شور عشق خود را به داوود تشبيه كرده با توجه  به آيه 79 سوره انبياء مي سرايد:  " سعدي شيرين سخن اين همه شور از كجا شاهد ما آيتي است وين همه تفسير او"  " آتشي از سوز عشق در دل داوود بود تا به فلك مي رسد بانگ مزامير او"  از نگاه سعدي آفتاب عالم افروز عشق آتشي در جهان زده است  كه خاص و عام از تلالوي آن درامان نبوده اند و هريك به  نوعي به آن گرفتار آمده اند:  " مشعله اي برفروخت پرتو خورشيد عشق  خرمن خاصان بسوخت خانگه عام رفت " به راستي نفس اين عشق چيست؟ آيا همان است كه بي خبران  صورت ديده آن را دستمايه قرار داده اند يا آن است كه  بي دلان معني ديده در آن به لقاي الي الله رسيده اند؟ بي گمان نفس پرستي و عشقبازي از ديدگاه سعدي دو مقوله  جدا از هم بوده و به ظاهر صاحبنظراني كه نفس پرستي خود را با عشقبازي توجيه مي كنند عاشق صادق نيستند چرا كه  آنان تابع رنگند و عاقبت شان نيز جز ننگ نخواهد بود. كار آنان چيزي جداي از عشق است. در عشق زوالي نيست ولي آن  فنانشدني است. عشق سعدي حقيقت محض است و حمل آن بر مجاز اشتباه كساني است كه عاشق بي دل نبوده اند و پاكدامني  معشوق را نيازموده اند. عاشق واقعي تنها به يك سو نظر داشته خواستار وحدت است و آناني كه در پي كثرتند بي گمان  بري از عشق هستند:  " خبر از عشق نبودست و نباشد همه عمر هركه او بي خبر از شنعت و رسوايي هست " " نه عاشق است كه هر ساعتش نظر به كسي  نه عارفست كه هر روز خاطرش جايي ست " " اين عشق را زوال نباشد به حكم آنك  ما پاك ديده ايم و تو پاكيزه دامني " اي كه نيازموده اي صورت حال بيدلان  عشق حقيقت اگر حمل مجاز مي كني " با همه اين احوال باز كساني هستند كه مي خواهند عشق سعدي  را مجازي جلوه دهند. چنانكه خود مي گويد:  گمان برند كه در باغ عشق سعدي را نظر به سيب زنخدان و نارپستانست " در بيت فوق سعدي با بيان يك جمله خبري از خواننده  مي خواهد تا پندار نادرست خود را نسبت به نظر و ديد او (سعدي)از خود دور كند. او بيت فوق را به دنبال بيت زير بيان كرده است:  " جماعتي كه ندانند حظ روحاني  تفاوتي كه ميان دواب و انسان است " اگرچه خواننده پس از خواندن دو بيت فوق مقداري از حجاب انديشه خود را كنار مي زند و اين واقعيت را از زبان سعدي  درك مي كند، ولي در غزل هاي بعد دوباره اين غبار بر ديدگان انديشه اش مي نشيند، اين سخن سعدي را از ياد مي برد و اين احساس در او متبلور مي شود كه نگاه سعدي به  عشق مجازي است. به راستي علت چيست؟ خواننده غزل سعدي  بايد بداند سعدي در هنگام سرودن غزل شخصي است غزلسرا و بايد اسلوب غزلسرايي را رعايت كرده، مفاهيم تغزلي را در شعر خود به كار بگيرد. ازطرفي زبان سعدي بي پيرايه و به دور از تصنع و تكلف با تشبيهاتي ساده است اما پرمعني.  در همين دو بيت مورد بحث، گرچه سعدي خواننده را متوجه  مي سازد كه عشق او همراه خطا و بهره روحاني است ولي  به خاطر رعايت اسلوب غزل از تعابير مجازي بهره مي گيرد.  يعني، استعاره و تشبيه را براي رعايت قواعد غزل و زيبايي  شعر خود به كار مي برد. اين تشبيه و استعاره و بياني  شاعرانه از اعضاي بدن به اين مفهوم نيست كه سعدي  دوستدار همين ظاهر است بلكه ضمن اينكه مي خواهد بفهماند به اين حضيض توجه ندارد، آن را عزيز مي كند تا به قواعد غزل پايبندي نشان دهد و همين امر است كه او را شاعري  توانا در غزل قرار داده است. بي شك عشق سعدي فراتر از عشق مجازي است يا حداقل پاكترين عشق غيرحقيقي است. آناني  كه غزل سعدي را دستمايه نظرهاي ناپاك خود قرار داده،  نفس پرستاني اند كه از سر عشق خالي بوده و عشقبازي را درك نكرده اند.  رضا ايماني 
