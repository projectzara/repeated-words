 بيستم فروردين سال جاري، در يكي از گزارش هاي خبري ساعت  21 شبكه اول سيماي جمهوري اسلامي ايران گزارشي درباره  طلاق پخش شد. گزارشگر به يكي از بازداشتگاههاي بانوان  مراجعه و با تني چند از نوجوانان بزهكار مصاحبه كرد.  بيشتر آنها اظهار كردند كه جدايي والدين خود را عامل  سياه بختي و بزهكاري و انحراف خود مي دانند. مقامي مسئول  در زندان نيز ضمن تاييد گفته هايشان افزود: اغلب زندانيان ما را فرزندان خانواده هاي از هم جدا شده تشكيل  مي دهند. اين گزارش با تاكيد بر اين نكته كه براساس نظر كارشناسان و صاحبنظران دختران بيش از پسران از متاركه  والدين آسيب مي بينند پايان يافت.  ميليون ها بيننده ايراني اين گزارش خبري را مشاهده كردند و چه بسا نتيجه گرفتند فرزندان طلاق سرنوشتي جز سياه  روزي و بزهكاري و انحراف و شكست و زندان ندارند. هزاران  خانواده ايراني نيز كه روزگاري طعم تلخ طلاق را در زندگي  خود چشيده بودند با چشماني اشكبار و دلي اندوهگين و خاطري مضطرب و نگران تماشاي اين گزارش را به پايان  رسانيده و در خود فرو رفتند. در اين ميان تنها كودكان و نوجوانان بر جاي مانده از متاركه والدين بودند كه سنگيني  تحقير و توهين را بر قلب خود احساس كردند و گريستند. اين  نوشتار را به تمامي آناني كه "بچه هاي طلاق "خوانده  مي شوند تقديم مي كنيم و توجه و عنايت بيشتر دست اندركاران توليد و پخش چنين برنامه هايي را به موارد زير جلب مي نمايم:  1- مطابق آمار رسمي اعلام شده از سوي سازمان ثبت و احوال كشور در دو سال گذشته(77 و 76)هشتاد و چهار هزار و دويست و هفت(84207)مورد طلاق در كشور ثبت شده است.  اگر با توجه به بعد خانوار در ايران به اين تعداد، شمار وابستگان نسبي هر فرد متاركه كرده را بيافزاييم در خواهيم يافت فقط در دو سال گذشته بيش از يك و نيم ميليون  نفر بصورت جدي از واقعه طلاق تاثير گرفته و با اين پديده  سروكار داشته اند.  با توجه به اين آمار و نيز اهميت رسانه اي چون صدا و سيما كه رسانه اي ملي و مخاطبين ميليوني دارد آيا توليد و پخش چنين برنامه هايي كه بطور مستقيم مسئله طلاق را مطرح مي سازند دقت و وسواس بيشتري را نمي طلبد؟! آيا با تقبيح مطلق پديده طلاق كه مي تواند گاه به عنوان يك  راه حل منطقي و ضروري پذيرفته شود مي توان بر رشد فزاينده اين پديده فايق آمد؟ 2- هيچكس نمي تواند تاثير منفي طلاق را بر سلامت رواني  فرد، كودك و جامعه انكار كند يا اينكه آسيبهاي متعدد جسمي و رواني ناشي از آن را بر فرزندان ناديده انگارد ليكن آيا انكار اين اصل كه والدين و جامعه مي توانند با رفتار درست و شيوه هاي منطقي اثرات سوء طلاق را بر كودك  به حداقل برساند به صواب است؟ آيا بر آموزش و اشاعه چنين  شيوه هايي از سوي سازمان صدا و سيما تاكنون تاكيد شده  است؟ در كداميك از برنامه هاي تهيه شده از اين دست،  تاكنون بر اين اصل مهم تاكيد شده است كه "ادامه زندگي  كودك در خانواده اي پركشمكش و پرمشاجره تاثيرات سوء رواني بيشتري از طلاق دارد و سرنوشت كودك را مورد مخاطرات بيشتري قرار مي دهد. "چند برنامه در صدا و سيماي  جمهوري اسلامي ايران ساخته شده است كه تاكيد كند" كودكان  لزوما" از طلاق آسيب نمي بينند به اين شرط كه آنها را در بحث و گفتگوي درباره جدايي شركت دهند و دچار محروميت  مادي پس از طلاق نشوند و بتوانند همچنان رابطه خوبي با هر دو والد خود داشته باشند. "(2) 3- طلاق به عنوان سنگين ترين فشار رواني(استرس)در زندگي هر فرد قلمداد مي گردد هر فرد پس از طلاق مراحل  مختلفي را طي مي كند تا سازگاري مناسب را با شرايط جديد پيدا كند و روحيه زوال يافته خود را بازيابد. نخستين  مرحله پس از طلاق كه غالب افراد تجربه مي كنند شوك و انكار است. مرحله بعد دوران خشم و افسردگي توام با پذيرش  واقعيت هاي جديد است آخرين مرحله ثبات روحي و سازگاري  با شرايط جديد است. گذران اين مراحل و انتقال از حالت  بحراني پس از طلاق به حالت ثبات و سازگاري روحي زمان و هزينه بسياري مصروف مي كند كه فرد مي بايست از اندوخته هاي عاطفي و پس اندازهاي رواني خود نقدا"  بپردازد. همه صاحبنظران بر اين اعتقادند كه اگر سازگاري  مناسبي بعد از طلاق بوجود نيايد آسيبهاي عميق رواني و تنش هاي سنگين دروني فرد را در برخواهد گرفت و بر وي  چيره خواهد شد. آيا در اين رابطه با كارشناسان ارزشمندي  كه در برنامه وزين و ارجمند" گفتگوي خانواده "همكاري  دارند كمترين مشورتي شده بود؟ اگر اينگونه بود قطعا"  برخلاف تمام پژوهش ها و تحقيقات انتشار يافته كارشناسان  و اهل نظر، بر اين نكته تاكيد نمي شد كه: "براساس نظر كارشناسان دختران از واقعه طلاق بيش از پسران آسيب مي بينند. "دكتر تايبر معتقد است: "پژوهش هاي انجام شده  نشان مي دهد آسيبپذيري پسرها در مقابل طلاق به مراتب بيش از دخترهاست. معمولا" دو سال طول مي كشد تا دخترها با شرايط جديد سازش پيدا كنند. مسايل پسرها برعكس دخترها ممكن است بيشتر ادامه پيدا كند و جدي تر باشد به طور كلي طلاق روي پسرها در هر سني كه باشند بيش از دخترها اثر مي گذارد چرا كه والدين پس از طلاق سختگيري و انضباط كمتري نسبت به پسرها اعمال مي كنند و بيشتر آنها را مورد خشم و سرزنش قرار مي دهند و از محبت كمتري هم برخوردار مي شوند. " بر اين نكته تاكيد نمودم تا نشان دهم كه در تهيه چنين  برنامه هايي كارشناسي لازم صورت نگرفته است و سيماي  جمهوري اسلامي ناخواسته باور غلط رايجي را مورد تاكيد قرار داده است.  4- مطابق بررسي هاي انجام شده و آمار و ارقام رسمي اعلام  شده، تفاوت سني زياد زوجين، دخالت ديگران در مسايل زوجين،  عدم رضايت از روابط زناشويي، تحميل ازدواج، عدم آشنايي  قبل از ازدواج، اعتياد، وجود تفاوت هاي فاحش فرهنگي،  نداشتن فرزند و مشكلات اقتصادي از مهم ترين عوامل ايجاد اختلافات خانوادگي و بروز طلاق مي باشند. آيا تاكيد بر ريشه يابي عوامل طلاق و سياستگذاري و برنامه ريزي براي  جلوگيري از رخداد چنين عواملي بر مذموم شمردن مطلق طلاق  و تقبيح فرزندان طلاق ارجح نيست؟ آيا بزرگنمايي مشكلات  زنان مطلقه و نابساماني هاي زندگي فرزندان طلاق مي تواند به عنوان ريشه يابي علل طلاق در جامعه قلمداد گردد؟ آيا اگر هم مطرح كردن مشكلات و نابساماني هاي پس از طلاق به  عنوان يك رويكرد منطقي پذيرفته شود صدا و سيما توانسته  است بر مهم ترين مشكلات و مسايل پس از طلاق خانواده ها نظير موانع و كاستي هاي حقوقي و قضايي انگشت گذارد؟ آيا ارزش هايي كه سيماي جمهوري اسلامي در سريال هاي  تلويزيوني خانوادگي مكرر خود برآنها صحه گذاشته است  (شخصيت هاي نقش اول در رفاه و بدون دغدغه مالي و مشكل  اقتصادي زندگي خود را شروع مي كنند و بخاطر خان عمو و دايي جان مشكلات احتمالي را به ديده اغماض مي نگرند) مي تواند بر علل و عوامل طلاق تاثيري مثبت داشته باشد؟ 5- پس از جدايي، كودكان تمام سعي خود را بكار مي برند تا پدر و مادر را با هم آشتي دهند. هر چند وساطت و آشتي  دادن زوجين متاركه كرده كاري ممدوح و پسنديده است ليكن  دخالت كودكان در اين مساله چيزي جز ضرر و زيان براي آنها در پي ندارد. "تقويت روياي آشتي كردن پدر و مادر از هم  طلاق گرفته، براي بچه ها زيانبار بوده و بايد در هم  شكسته شود. چنانچه اين رويا تقويت شود و كودكان همچنان  اميدوار بمانند كه پدر و مادر بالاخره روزي با هم آشتي  مي كنند ديگر نمي توانند واقعيت را پذيرا شوند و در نتيجه سازش پذيري آنها با محيط و شرايط جديد دشوارتر مي شود و دچار مشكلات عاطفي و رواني بيشتري خواهند شد. " 6- نتيجه آنكه ارائه تصويري زشت از طلاق و فرزندان طلاق  راهي نيست كه با آن بتوانيم رشد آمار طلاق را در كشورمان  كاهش دهيم اميد كه هيچگاه بخاطر جذب مخاطب و ساختن يك  برنامه سرگرم كننده و پرتفنن موضوعات مهمي مثل طلاق را دستمايه كار خود قرار ندهيم.  محمد هاشم آخوندي نسب 
