 گروه اجتماعي: مراسم روز خبرنگار و گراميداشت شهيد محمود صارمي ديروز در محل انجمن صنفي روزنامه نگاران برگزار شد.  در اين مراسم علوي يكي از اعضاي انجمن با ذكر خاطراتي از خبرنگاران شهيد گفت: مطبوعات بهترين حافظان استقلال،  آزادي و جمهوري اسلامي هستند زماني كه استقلال كشور به  خطر افتاد روزنامه نگاران مثل سربازان به جبهه رفتند و از كيان كشور دفاع كردند.  وي افزود: روزنامه نگاران از آزاديهاي مشروع دفاع  مي كنند و حافظ اين اصل نظام هستند و همچنين مدافع  جمهوريت و اسلاميت نظام مي باشند پس از سخنان علوي فرزند شهيد صارمي شعري به ياد پدر شهيدش خواند و سپس مزروعي  رئيس انجمن صنفي به سخنراني پرداخت.  مزروعي كار روزنامه نگاران را چون كار پيامبران دانست و گفت: روزنامه نگاران هم بايد بشارت دهنده باشند و هم  انذاردهنده.  وي با انتقاد از وضعيت جايگاه روزنامه نگاران در كشور گفت: هنوز برخي روزنامه نگاران را قلم به دست مي نامند و اين نشان مي دهد كه آنان مقام روزنامه نگار را نشناخته اند.  رئيس انجمن صنفي امنيت شغلي و استقلال حرفه اي را دو ركن  كار روزنامه نگاري دانست و گفت: متاسفانه در كشور فضايي  به وجود آمده كه هيچ روزنامه نگاري اميد ندارد كه فردا هم در شغل خودش كار كند و امنيت شغلي و استقلال حرفه اي  روزنامه نگاران بشدت در فضاي موجود تهديد مي شود.  وي افزود: يك روزنامه نگار براي اينكه بتواند استقلال  حرفه اي داشته باشد بايد بتواند ديدگاه، نظر و تحليل خود را ارائه دهد.  مزروعي نقد و انتقاد و انذار را از جمله وظايف اصلي  روزنامه نگاران براي مبارزه با كژي ها وكاستي ها و نظارت  بر عملكرد مسئولين دانست و گفت: پس از دوم خرداد زمينه  براي نقد و انتقاد بيشتر فراهم شده منتهي تقسيم كاري در مطبوعات صورت گرفته به اين صورت كه گروهي فقط از رئيس جمهور انتقاد مي كنند و گروهي از مجلس و قوه قضائيه  و هر دو نيز مثبت است اما اين امر نبايد باعث شود روزنامه نگاران خود را در برابر يكديگر احساس كنند بلكه  بايد همه روزنامه نگاران از حق نقد و نظارت كه امكان كار و فعاليت و خدمت آنها را فراهم مي كند دفاع كنند وي اكثر روزنامه نگاران را از افراد انقلابي و خوش نام دانست و گفت: درست نيست كه فردي مثل شكري را كه سابقه درخشانش در دفاع از كشور و نظام مبرهن است متهم به تبليغ ارتداد كنيم اين كار زير سئوال بردن و وهن نظام است. مزروعي در پايان اظهار اميدواري كرد مشكلات پيش آمده براي  روزنامه نگاران به سرعت رفع شود و گفت: به زودي  روزنامه نگاران ديداري با رئيس جمهور خواهند داشت. 
