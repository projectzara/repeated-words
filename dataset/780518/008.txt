 گروه اجتماعي: به گزارش خبرنگار ما از مجلس برخي از نمايندگان پيشنهادهاي جديدي به كميسيون بررسي قانون  مطبوعات ارائه كرده اند از جمله اين كه: حقوق امتياز نشريات و مدير مسئول جداي از يكديگر در نظر گرفته شده و هيچ روزنامه اي تعطيل نشود و تنها در صورت اثبات جرم،  مدير مسئول بركنار شود.  پيشنهاد ديگر اين است كه به كليه جرائم مطبوعاتي در دادگاه مطبوعات و با حضور هيات منصفه رسيدگي شود، در مورد مديران مسئول روحاني نيز در صورت درخواست خودشان،  پرونده در دادگاه ويژه روحانيت و با حضور هيات منصفه  دادگاه مطبوعات بررسي شود نه هيات منصفه اي كه رئيس  دادگاه ويژه انتخاب مي كند. در مورد نحوه انتخاب هيات  منصفه پيشنهادهايي مطرح است از جمله اين كه چون وزيران  به اندازه مسئوليت خود پاسخگوي مجلس هستند لذا براي  تعيين هيات منصفه دادگاه مطبوعات پيشنهاد مي شود كه  وزيران ارشاد و دادگستري 26 نفر از كارشناسان مسائل  سياسي، مطبوعاتي و فرهنگي واجد شرايط را به مجلس معرفي  كنند تا از بين آنها سيزده نفر به انتخاب مجلس معرفي  شوند. و اعضاي اين هيات منصفه قابل عزل از سوي رئيس  دادگاه نيز نخواهند بود و يا اين كه 26 نفر از سوي وزير ارشاد و دادگستري به مجمع روءساي شوراهاي شهر مراكز استان هاي كشور معرفي و آنها سيزده نفر را به عنوان هيات  منصفه انتخاب كنند.  يكي ديگر از پيشنهادها براي گنجاندن در طرح اصلاح قانون  مطبوعات اين است كه هيات نظارت بر مطبوعات از هيات  صادركننده پروانه نشر جدا شود، به اين ترتيب كه  نمايندگان وزارتخانه هاي فرهنگ و ارشاد اسلامي، بهداشت،  درمان و آموزش پزشكي و آموزش عالي، هيات صادركننده  پروانه نشر را تشكيل دهند و هيات نظارت نيز مركب از يك  نماينده مجلس، يكي از قضات ديوان عالي كشور، نماينده  مديران مسئول مطبوعات و نماينده رئيس جمهور باشد. كار اين هيات نظارت بر حسن اجراي قانون مطبوعات بوده و متخلفين نخستين بار از طريق اين هيات بايد به دادگاه  معرفي شوند. 
