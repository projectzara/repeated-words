 گروه علمي فرهنگي: آخرين كسوف كلي قرن بيستم پديده  شگفت انگيزي است كه مشتاقان بسياري براي ديدار آن  لحظه شماري مي كنند، اما اين همه واقعيت نيست.  در روزهاي گذشته مراكز و مراجع مهم علمي در داخل و خارج  كشور نسبت به خطرات نگريستن به كسوف جزئي هشدار داده اند.  اين در حالي است كه در كشور ما حتي به تعداد كافي  عينك هاي مقوايي - كه به هيچ وجه به بيننده ايمني كامل  نمي دهند- در دسترس مردم نيست.  گزارش هاي رسيده از برخي كشورها حاكي است كه نگراني از ضايعات چشمي ناشي از كسوف به طور جدي مورد توجه قرار گرفته است. با توجه به تعطيلي مدارس و ناكافي بودن  اقدامات عمومي ايمني بخش، خانواده ها نقش مهمي در پيشگيري از ضايعات چشمي فرزندان خود دارند، تا آنجا كه  برخي دولت ها روز چهارشنبه را تعطيل اعلام كرده اند تا والدين در خانه از فرزندان خود مراقبت كنند.  كارشناسان توصيه جدي مي كنند كه كودكان و نوجوانان  به طور كامل از نگاه كردن به كسوف پرهيز كنند و به  تماشاي تلويزيون اين پديده بسنده كنند. برخي خوانندگان  همشهري نيز كه نگران فرزندان خود هستند در تماس با گروه  علمي- فرهنگي اين خواسته را مطرح كرده اند كه حداقل بعد از ظهر چهارشنبه تعطيل عمومي اعلام شود تا امكان مراقبت  از فرزندان فراهم شود.  طبيعي است كه بي احتياطي در اين زمينه موجب ضايعات  برگشت ناپذير چشمي خواهد شد و احتمالا" مراكز درماني و پزشكي نيز توان پاسخگويي سريع به انبوه مراجعان را نخواهند داشت.  توصيه جدي ما اين است كه به هيچ وجه بدون فيلترهاي  استاندارد به خورشيدگرفتگي نگاه نكنيد و رصد خورشيدگرفتگي را به پژوهشگران مجهز واگذار كنيد. تنها زمان مناسب براي نگريستن به خورشيدگرفتگي، همان حدود يك  دقيقه كسوف كامل است. 
