 توليد خودرو امسال از 200 هزار دستگاه فراتر مي رود گروه اقتصادي: اگر سهم سازمان حمايت از مصرف كننده در توليد هر خودرو به صنعت خودروسازي برگشت داده شود وزارت  صنايع مي تواند اغلب خودروهايي را كه عمر مفيد آنها سپري  شده از ناوگان حمل و نقل شهري خارج و از اين راه به حفظ محيط زيست كمك كند.  مهندس غلامرضا شافعي وزير صنايع صبح ديروز به همراه  مديران كارخانه هاي خودروساز كشور در جمع خبرنگاران  دورنماي صنعت خودروسازي كشور را تشريح كرد و گفت: وزارت  صنايع از مدت ها پيش طرح خارج ساختن خودروهاي فرسوده و آلوده كننده محيط زيست را به دولت ارائه داده است و دولت  و به ويژه سازمان حفاظت محيط زيست ضمن حمايت بر اجراي  اين طرح تاكيد كرده اند. اما از آنجا كه بودجه و اعتبار ويژه اي براي خارج كردن خودروهاي مستعمل از گردونه حمل و نقل اختصاص داده نشده اين طرح در عمل تعطيل مانده و اجرا نشده است.  وي كل توليد خودرو را در سال جاري 221 هزار دستگاه  پيش بيني كرد و گفت كه در 4 ماه اول امسال 48 هزار و 229 دستگاه سواري و 14 هزار دستگاه وانت در داخل توليد شده  است.  وزير صنايع با اشاره به اينكه صنعت خودروسازي ايران در مقايسه با كشورهاي پيشرفته ناكارآمد است، گفت: همين  ناكارآمدي موجب شده كه در آمريكا در سال 1376 به ازاي هر هزار نفر جمعيت 767 خودرو وجود داشته باشد كه اين رقم در ژاپن 552 خودرو، در تركيه 70 خودرو، در فرانسه 524 خودرو،  در اندونزي 22 خودرو و در ايران 50خودرو براي هر هزار نفر است.  وي همچنين خاطرنشان كرد: براي ساخت خودرو مراحل مختلفي  وجود دارد كه ايران مراحل مونتاژ، پايگاه ساخت براي  كپي سازي توليد و طراحي را پشت سر گذاشته و اكنون در تدارك ايجاد پايگاه ساخت خودروهاي جديد و صدور اتومبيل و قطعات آن به خارج از كشور است. در همين راستا حركتي را كه  از مدت ها پيش آغاز كرده ايم به كيفيت برتر و به عبارتي  كاهش نمره منفي انجاميده است به گونه اي كه نمره منفي  پرايد از 67 در سال گذشته به 61 رسيد. و نمره منفي پژو از 93 به 86 تنزل پيدا كرده است. اين كاهش در دوو از 107 به 57 در پاترول از 75 به 61، در سپند از 145 به 90 و در پيكان از 94 به 84 رسيده است.  وزير صنايع با تاكيد بر اينكه صنعت خودروسازي ايران در مقايسه با گذشته روندي رو به رشد را مي پيمايد گفت:  تاكنون 50 واحد قطعه ساز گواهينامه استاندارد گرفته اند،  حداقل 300 هزار نفر در اين صنعت مشغول به كار شده اند و در چهار ماه ابتداي امسال يك و نيم ميليون دلار صادرات  داشته ايم.  شافعي در بخش ديگري از اين گفت و گو از ادغام شركت هاي  خودروسازي در دنيا سخن گفت و خاطرنشان كرد: خودرو اكنون  جزئي از تجارت جهاني است و اگر مي خواهيم در بازار جهاني  حضوري فعال داشته باشيم بايد دانش خود را به روز كنيم،  ارتباط خود را با دنياي خارج افزايش دهيم و با بهره گيري  از عقلانيت و دانش پيشرفته دست كم همپاي كشورهايي كه تا پيش از اين مانند ما بودند حركت كنيم. وي همچنين افزود:  ديگر براي كشور ما مقرون به صرفه نيست كه در هر گوشه اي  امكاناتي، تجهيزاتي و يك نيروي انساني انبوهي بسيج شود تا بخواهند يك خودرو توليد كنند، بلكه اين نيروها و امكانات كه به صورت پراكنده وجود دارند، بايد متمركز شوند تا دستيابي به يك هدف كلي - كه همان مصلحت و منافع  ملت است - ممكن شود.  وزيرصنايع در پاسخ به پرسشي پيرامون ضرورت واردات خودرو براي افزايش رقابت در داخل و افزون بر كيفيت ساخت داخل  اتومبيل خاطرنشان كرد: براساس قانون ورود هيچ نوع  خودرويي به داخل كشور ممنوع نيست، اما امكانات ارزي كشور اين وضعيت را به ما تحميل كرده است كه نمي توانيم با ارز آزاد خودرو به كشور وارد كنيم و اين واردات مقرون به  صرفه نيست. ضمن آنكه اجازه ساخت "دوو" و سواري "مزدا"  خود روزنه اي براي رقابت و افزايش كيفيت خودرو ساخت داخل  است البته خودروسازان داخلي مايل نيستند كه خودرو وارد كنيم و حرف آنها تا حدي هم درست است زيرا به مصلحت كشور نيست كه بخواهيم ارزي را براي واردات خودرو اختصاص دهيم.  وزير صنايع در پايان ميزان صادرات صنايع خودروسازي را در سال گذشته 65 ميليون دلار اعلام كرد.  برپايه اين گزارش منوچهر غروي مديرعامل شركت ايران خودرو نيز پيرامون وضعيت تعهدات اين شركت در واگذاري خودرو به  متقاضيان گفت: ما به تعهدات خود در واگذاري پيكان سواري  در سال جاري و سال گذشته به طور كامل عمل كرده ايم، در مورد وانت پيكان حتي جلوتر از تعهدات هستيم، در پژو نيز به تعهدات پايبند بوده ايم. فقط در مورد پيكان آر. دي  نسبت به تعهدات شش ماه عقب هستيم و از اول شهريور با افزايش توليد روزانه از 75 دستگاه به 150 دستگاه تا آخر سال به تمام تعهدات معوقه در مورد اين خودرو عمل خواهيم  كرد. ضمن آن كه خودرو در هر مقطع زماني با محاسبه اين كه  در كدام مقطع خودرو ارزان تر بوده است به مشتري تحويل  مي شود.  وي پيرامون گازسوزكردن خودروها گفت: گازسوز كردن خودروها با گاز طبيعي در داخل كشور امكان پذير شده است و اتوبوس هايي كه ا زآخر امسال به شبكه حمل و نقل  مي پيوندند گاز سوز خواهند بود.  غروي ميزان سرمايه گذاري براي طرح هاي تحقيقاتي در ايران  خودرو را سالانه 10 ميليارد تومان اعلام كرد و گفت: روند سرمايه گذاري تحقيقاتي در آينده به خاطر طرح هاي جديد افزايش خواهد يافت وي با ذكر اينكه 54 درصد مالكيت ايران  خودرو خصوصي است گفت: ما به سمت كاهش تصدي دولت در حركت  هستيم و در صدديم با حركت به جلو آينده نويدبخشي را فراروي صنعت خودروسازي كشور ببينيم. غروي عمر مفيد خودرو را در استانداردهاي جهاني هفت سال اعلام كرد.  سيف الله ابراهيمي مديرعامل شركت سايپا نيز با تشريح  فعاليت هاي اين واحد توليدي گفت: شركت سايپا در اجراي  تعهدات خود در تحويل وانت نيسان تاكنون تاخير نداشته است  ولي در مورد اتومبيل پرايد در چهار ماه اول امسال تاخير داشتيم و علت اصلي آن هم كاهش جهاني قيمت نفت در پايان  سال گذشته بود كه باعث كاهش درآمدهاي ارزي كشور شد.  وي ميزان ارزبري سواري پرايد را در حال حاضر يك هزار و 300 دلار اعلام كرد و گفت: اين رقم در دي ماه سال 1376 حدود چهار هزار و 562 دلار بود و تا پايان امسال  پيش بيني مي شود اين رقم به كمتر از هزار دلار برسد.  مهندس ابراهيمي از طرح هاي جديد ساخت اتومبيل در اين  شركت خبر داد و گفت: پنج مدل جديد خودرو در اين كارخانه  در دست طراحي است.  وي ميزان فروش سال گذشته اين شركت را 230 ميليارد تومان  اعلام كرد و گفت: دو تا سه ميليارد تومان از اين ميزان  صرف تحقيقات شده است. 
