 حدود سه ميليارد دلار پيمان ارزي معوق مانده است  گروه اقتصادي: سياست گذاري نامناسب و نبود برنامه ريزي  صحيح در صنعت فرش طي سالهاي اخير به اين بخش مهم اقتصادي  لطمات سنگيني وارد آورده، به طوري كه فاصله فرش ايران با ديگر رقبا در بازارهاي جهاني به حداقل رسيده است.  دكتر كيخسرو سبحه از اعضاي اتحاديه صادركنندگان فرش  ايران در گفت وگويي با خبرنگار ما افزود: ما براي توليد و صادرات فرش تاكنون برنامه اي نداشته ايم و هر روزي را كه آغاز مي كنيم به حل مسائل و مشكلات همان روز مي پردازيم.  وي گفت: در حال حاضر حدود يك ميليون دار قالي در كشور وجود دارد كه اگر روي هر دار دو بافنده مشغول به كار باشند با دو ميليون فرشباف سروكار داريم و با احتساب خانواده هاي آنان حدود 8 ميليون نفر به طور مستقيم و يا غير مستقيم با توليد فرش زندگي مي كنند.  وي در ادامه افزود: همچنين در حدود 300 هزار نفر ديگر به  صنايع جانبي فرش مانند رنگرزي، كارخانه هاي قاليشويي و شركت هاي خدماتي اشتغال دارند. اين آمار در حالي است كه  در حال حاضر حدود 5/2 ميليون نفر بيكار داريم و سالانه  بايد 800 هزار شغل جديد نيز ايجاد شود و صنعت فرش  مي تواند نقش مهمي در اشتغال جوانان ايفا كند.  وي در ادامه گفت: از ديگر مشكلات ما اين است كه كار دست  اهلش نيست. ما در سابق توليدكنندگان عاشقي داشتيم كه در محل سكونت خودشان به تاسيس كارگاههايي مي پرداختند و نظارت دقيق بر توليد و بافت فرش داشتند. در حال حاضر مجموعه اي از مشكلات از قبيل مقررات بيمه كارگري و تامين  اجتماعي، ماليات و كمبود نقدينگي باعث شده است كه اين  عده از گردونه خارج شوند.  دكتر سبحه در ادامه به بيمه قالي بافان اشاره كرد و گفت:  در آذر سال 1376 يعني حدود 20 ماه پيش مجلس شوراي اسلامي  تصويب كرد كه تجار موظف به پرداخت 5/1 درصد از بهاي  محموله هاي صادراتي بابت بيمه بازنشستگي و از كارافتادگي  قالي بافان هستند كه از اين محل تاكنون رقمي در حدود 2 ميليارد تومان جمع آوري شده است ولي هيچ قالي بافي هنوز بيمه نشده و لازم است كه مسئولان به اين امر توجه و آن  را پيگيري كنند.  اكبر هريسچيان رئيس اتحاديه صادركنندگان فرش نيز در ادامه اين گفتگو اظهار داشت: اتحاديه فرش كه در سال 1353 تشكيل شده يكي از قديمي ترين اتحاديه هاي صادراتي است و در حال حاضر در حدود 500 نفر عضو دارد.  وي در ادامه گفت: اگر بخواهيم صادرات مناسبي داشته باشيم  بايد به جايگاه واقعي تشكلها اهميت بدهيم تا اين امر به  وسيله متخصصان آن انجام شود. زيرا به علت بها ندادن به  افراد متخصص و سپردن كارها به اشخاص مختلف طبق گفته  مسئولان تاكنون بيش از 2 ميليارد دلار از ارز كشور به  همين طريق از دست رفته است.  هريسچيان افزود: متاسفانه به دليل قوانيني كه وضع شده  است كارت بازرگاني به سهولت به هر متقاضي اي داده مي شود و بسياري از آن ها هم متاسفانه كارت را در اختيار ديگران  قرار مي دهند در حالي كه صادرات يك امر تخصصي است.  وي درباره پيمان ارزي فرش گفت: يكي از مسائل و مشكلات ما كوتاه بودن مهلت واريز پيمان هاي ارزي فرش است كه قبلا"  12 تا 14 ماه بود اما در سال 1374 اين مهلت به 8 ماه  تقليل يافت. در حالي كه فرش كالايي نيست كه در مدت 8 ماه  به فروش برسد خصوصا كه آن را در دو مرحله مي فروشند. به  دليل وجود چنين مسائلي و تغيير مكرر قوانين افراد متخصص  دست از كار كشيده اند زيرا مي بينند كه نمي توان ارز حاصل از صادرات را به موقع به بانك برگردانند.  دكتر سبحه نيز در مورد حذف پيمان ارزي صادرات فرش معتقد است كه اين امر به تزريق بي رويه فرش به بازارهاي جهاني  منجر مي شود در صورتي كه هم اكنون نيز در اين بازار عرضه  بيش از تقاضا است.  وي درباره بازارهاي صادراتي فرش ايران گفت: در حال حاضر 48 درصد صادرات فرش ايران به آلمان، 19 درصد ايتاليا و 18 درصد به سوئيس انجام مي شود ولي از آن ها نيز صادرات  مجددي به مقصد كشورهاي ديگر صورت مي گيرد.  وي در ادامه گفت: به رغم همه مشكلات امروزه نيز فرش  ايران از جايگاه خاصي در جهان برخوردار است و در حدود 30 درصد از كل بازارهاي جهاني فرش در دست ايران است و كشورهاي هند و چين به ترتيب با 20 و 17 درصد در مقام هاي  دوم و سوم قرار دارند.  دكتر سبحه افزود: صادرات فرش در بهار امسال در مقايسه با بهار پارسال 8/24 درصد به لحاظ وزني و 5/36 درصد از نظر ارزشي رشد داشته است و به 2/113 ميليون دلار رسيده  است.  وي تاكيد كرد: اين آمار رسمي گمرك است و مقادير زيادي  فرش نيز توسط مسافران به خارج از كشور برده مي شود كه ما آمار واقعي آن را نداريم. همچنين كساني هم هستند كه كارت  بازرگاني دارند ولي ارز صادرات را بر نمي گردانند به  طوري كه طبق گفته مسئولان ميزان پيمانهاي معوق كه ارز آنها به كشور باز نگشته، حدود 3 ميليارد دلار است. 
