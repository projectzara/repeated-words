 در فصل تابستان كه نيمه دوم آن آغاز شده، يكي از بهترين  سرگرمي ها، كتابخواني و مطالعه است. كودكان، نوجوانان  اگر از اين فرصت مفيد براي مطالعه كتب غيردرسي و افزايش  دانستني و آگاهي خود استفاده كنند، در واقع گامي به جلو برداشته اند و سال درسي بعدي را مي توانند با آمادگي  بيشتري آغاز كنند. اگر چنين رغبتي در جمعيت جوان كشور ما وجود داشته باشد و مسن ترها نيز خود را از مطالعه و كتابخواني بي نياز ندانند، سالن مطالعه كتابخانه ها بويژه كتابخانه ها عمومي بايد پر از جمعيت باشد، اما چنين نيست و در اين روزها، در سالن هاي كتابخانه هاي  عمومي، اغلب دانش آموزان براي مطالعه كتابهاي درسي حضور دارند و شمار كمتري از اهل مطالعه را مي توان در اين  سالن ها يافت. گزارش حاضر به بررسي ريشه ها و علت مشكل  پيش گفته پرداخته است.  در عصر ارتباطات كه استفاده از راديو، تلويزيون، ماهواره  و به طور كلي ارتباطات شفاهي جاي ارتباطات نوشتاري را براي كسب اطلاع گرفته اند دريافت اطلاعات از طريق مطالعه  نسبت به قبل كمتر مورد توجه است. ليكن حضور اين وسايل در عرصه ارتباطات هنوز نتوانسته است از اهميت مطالعه در كسب اطلاع بكاهد، افزايش و رشد انتشار كتابهاي مختلف در عرصه  علم و دانش و مسائل اجتماعي دليلي بر اين ادعاست تا جايي  كه پيشرفت تمدن هر جامعه را گاهي با ميزان كتاب و نشريات  و گاهي به واسطه تعداد كتابخانه ها و ميزان  مراجعه كنندگان به آنها مي سنجند. به اين ترتيب است كه  تعداد كتب كتابخانه و ميزان مراجعه كنندگان به كتابخانه  در هر كشور معيار علاقه و برخورداري مردم آن كشور از فرهنگ و مظاهر آن است. در كشور ما اگرچه روز به روز شاهد افزايش تعداد كتابخانه هاي عمومي در سطح شهرها هستيم اما به دلايل مختلفي اين كتابخانه ها كمتر مورد استقبال عموم  مردم قرار مي گيرند.  بسياري از صاحبنظران موانع اصلي محدودكننده كتابخواني را در عوامل اجتماعي به معناي عام، فقر اقتصادي درگيري  اقشار كم درآمد با كمبودها و تنگناهاي زندگي مي دانند.  پايين بودن فرهنگ كتابخواني در بين مردم از يك سو و غني  نبودن كتابخانه هابه لحاظ محتواي كتاب و تنوع موضوع از سوي ديگر مي تواند عامل عمده اين بي توجهي باشد.  رضا يزدي كارمند، خود را علاقه مند به مطالعه معرفي كرده  و درباره علت عدم استقبال مردم از كتابخانه هاي عمومي  مي گويد:  " علت اصلي به نظر من آشنا نبودن مردم با فرهنگ مطالعه  است. به خاطر همين هيچكس وقتش را صرف مطالعه نمي كند اگر هم علاقه مند باشد گرفتاريهاي زندگي اين اجازه را به او نمي دهد. در واقع در ميان گرفتاري هاي گوناگون شغلي جايي  براي مطالعه كتاب باز نمي كنند چه برسد كه بخواهند به  كتابخانه هم مراجعه كنند يك موضوع ديگر هم محدوديت  تعداد كتابها و تنوع موضوع در كتابخانه ها است كتابهايي  كه تازه منتشر مي شوند و كتابهاي پژوهشي در كتابخانه ها وجود ندارد، بيشتر كتابها چاپهاي قديم هستند. مسئله شلوغ  بودن سالن كتابخانه ها هم هست به خصوص براي استفاده از سالن مطالعه. استفاده دانش آموزان از سالن مطالعه براي  درس خواندن فرصت استفاده از سالن را از اعضاي  كتابخانه ها مي گيرد. در شهر بزرگي مثل تهران كه  محله ها و خيابانها با هم فاصله زيادي دارند بعضي  وقتها لازم است كه شخصي كتاب مورد نظرش را در محل  كتابخانه مطالعه كند ولي در بيشتر مواقع در كتابخانه هاي  عمومي به خصوص دولتي اين مكان وجود ندارد. " در ارتباط معناي اوقات فراغت با كتابخواني بايد گفت هنوز هم مي توان از كتاب به عنوان بهترين، مفيدترين و سالم ترين وسيله براي پركردن اوقات فراغت نام برد.  تحقيقات انجام شده در مورد نحوه گذراندن اوقات فراغت  نشان داده كه تماشاي تلويزيون با بيشترين درصد(83%)و بعد از آن و استراحت كردن(67%)و مطالعه كتاب(54%) رفتن به پارك(45%)عمده ترين صورت گذران اوقات فراغت  است.  مينا قاسمي دانش آموز سال دوم دبيرستان در مورد چگونگي  گذران اوقات فراغتش در تابستان مي گويد:  " ايام مدرسه كه بيشتر وقتم را درس و مدرسه پر مي كند و اوقات فراغت  آن چناني ندارم ولي تابستان كه مدرسه تعطيل است وقتم را با تماشاي تلويزيون پر مي كنم عصرها هم به پارك مي آيم و با دوستانم قدم مي زنم. بعضي روزها هم به سينما مي رويم  خلاصه يك جوري وقتم را پر مي كنم. البته تابستانها حوصله ام بيشتر سر مي رود ولي بالاخره خودم را سرگرم  مي كنم. " او در پاسخ به اين سوءال كه چرا مطالعه نمي كند مي گويد:  " من تمام روزهاي مدرسه را درس مي خوانم. تابستان كه  مدرسه تعطيل است ديگر علاقه اي به خواندن كتاب ندارم  يعني اگر قرار باشد هم در دوران مدرسه درس بخوانم و تابستان هم كتاب به نظرم واقعا" خسته كننده است. بعضي  وقتها كتابهاي قصه و رمان را كه دوستانم معرفي مي كنند از آنها مي گيرم و مي خوانم ولي خيلي كم اتفاق مي افتد البته در ايام مدرسه از كتابخانه پارك نزديك خانه براي  درس خواندن استفاده مي كنم ولي براي مطالعه كتاب نمي گيرم. " متاسفانه روش نامناسب آموزش در كشور ما يكي از ضعفهايي  است كه باعث مي شود نه تنها فرهنگ مطالعه از كودكي در مدرسه و حتي بعدها در دانشگاه فراموش گردد بلكه نوعي  بيزاري نسبت به كتاب و مطالعه ايجاد شود. مجبور كردن  دانش آموز و دانشجو به حفظ متون درسي باعث مي شود كه  آنها كمتر به سمت مطالعه براي كسب اطلاع قدم بردارند.  در حالي كه جوانان و نوجوانان ما در فصل تابستان كه فصل  فراغت از تحصيل است لحظه هاي زيادي از زمان خود را ناآگاهانه تلف مي كنند، كتابخانه ها مي توانند بهترين  مكان براي صرف اوقات فراغت آنها باشد.  آوردن كتابخانه هاي عمومي به كنار مجموعه هاي فرهنگي از جمله فرهنگسراها و پاركها يكي از حركتهاي مفيد در توسعه  فرهنگ مطالعه است كه توسط شهرداري تهران انجام شده است.  آل ياسين مدير كتابخانه شبانه روزي انديشه وابسته به  فرهنگسراي انديشه در مورد استقبال دوستداران كتاب و مطالعه از اين كتابخانه مي گويد:  " وجود كتابخانه در پارك جداي از تفريحي بودن پارك آن را به يك مكان فرهنگي تبديل مي كند به شرط اينكه  سرمايه گذاري لازم در چنين كتابخانه اي انجام شود.  كتابخانه انديشه تنها كتابخانه خاورميانه است كه به طور شبانه روزي پذيراي مراجعين است. اين كتابخانه در حال  حاضر 1700 عضو فعال دارد و بيشتر مراجعين را دانشجويان و محصلين و محققين تشكيل مي دهند كه از هر نقطه شهر و استان تهران به اين كتابخانه مراجعه مي كنند و هر كدام  بنا به موقعيت تحصيلي وشغلي كتابهاي متفاوتي را براي  مطالعه برمي گزينند كه خوشبختانه با وجود اين تعداد عضو كه تنوع خواسته هايشان هم زياد است تا به حال  توانسته ايم نظر مراجعين را تامين كنيم. اما بعضي وقتها بودجه اي كه به كتابخانه ها براي خريد كتاب اختصاص پيدا مي كند، واقعا" كافي نيست يعني گراني كتاب كه باعث  مي شود مردم كمتر به كتاب خواندن توجه كنند، گريبانگير كتابخانه ها هم هست. وقتي مراجعه كننده يكي دوبار به  سراغ كتابي كه نياز دارد مي آيد و آن رادر كتابخانه پيدا نمي كند ديگر سراغ آن نمي آيد بنابر اين عادت نداشتن به  مطالعه از يك طرف وضع نابه سامان بازار كتاب از نظر گراني و قيمت از طرف ديگر مي توانند عامل اصلي باشند كه  باعث شوند كتابخانه ها آن طور كه بايد نتوانند پاسخگوي  مراجعين باشند. " همانطور كه اشاره شد در دوره اي كه صحبت از توسعه فرهنگي  است يكي از مظاهر آن را در افزايش كتابخانه هاي عمومي  مي توان ديد. به طوري كه تعداد كتابخانه هاي عمومي  وابسته به وزارت ارشاد در سال 65 حدود پانصد واحد بوده  كه در حال حاضر به حدود 1200 واحد افزايش يافته است.  ضرغامي معاون دبيرخانه هيات امناي كتابخانه هاي عمومي در اين مورد مي گويد: "تعداد كتابخانه هاي عمومي كه تحت  پوشش وزارت ارشاد قرار دارند در حال حاضر حدود 1200 واحد است كه به استاندارد جهاني يعني 2000 واحد كتابخانه براي  كشوري با جمعيت و مساحت كشور ما بسيار نزديك است.  فعاليتهايي هم براي رساندن اين كتابخانه ها به سطح  استاندارد جهاني چه به لحاظ كمي و چه به لحاظ كيفي در حال انجام است. البته ما با كتابخانه هاي ديگر هم كه تحت  پوشش ما نيستند همكاري داريم. يعني اگر از ما كمك  بخواهند چنانچه در توانمان باشد با آنها همكاري مي كنيم  مثلا" براي كتابخانه نابينايان سازمان بهزيستي كتابهاي  مخصوص آنها را ارسال مي كنيم و براي كتابخانه نهضت  سوادآموزي كتابهاي آساني براي عادت دادن سوادآموزان به  مطالعه مي فرستيم.  وي همچنين راجع به درجه بندي كتابخانه هاي عمومي از نظر كمي و كيفي مي گويد:  " كتابخانه هاي عمومي داراي درجه بندي هاي متفاوتي هستند كه از نظر ساختمان، فضا و ساختار و امكانات جانبي مثل  صحافي، زيراكس و.. به پنج دسته و از نظر محتوا و نوع  كتاب به سه دسته تقسيم مي شوند. در سياستگذاريها سعي شده  در هر منطقه از شهري مثل شهر تهران يك كتابخانه درجه يك،  دو كتابخانه درجه دو و دو يا سه كتابخانه درجه سه و چهار وجود داشته باشد و در شهرستانها هم يك كتابخانه مركزي  درجه يك و دو كتابخانه درجه دو و دو كتابخانه درجه سه و چهار ايجاد شود و در شهرستانهاي كوچكتر و بخشها و روستاها هم به ترتيب كتابخانه هاي درجات پايين تر احداث  گردد.  ادامه دارد بازتاب يك گزارش 
