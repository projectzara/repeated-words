 روابط عمومي شركت راه آهن شهري تهران و حومه(مترو)در پاسخ به مطلب مندرج در اين ستون در مورخ 24 تيرماه 78 تحت عنوان "آزادراه كرج و مشكل اتوبوس هاي فرسوده " نوشته اي با عنوان "بهترين را برگزينيم "به همشهري ارسال  داشته است.  در اين متن ارسالي با اشاره به دو پيشنهاد اساسي براي  كاهش مشكل رفت و آمد در آزادراه كرج شامل: جايگزيني  اتوبوس هاي نو و سالم به جاي اتوبوس ها و وسايط نقليه  دودزا و فرسوده و استفاده از جاده مخصوص كرج، با توجه به  حجم سنگين رفت و آمد در محورهاي تهران - كرج، اجراي  پيشنهادهاي فوق غيرعملي، آلاينده و زيانبار توصيف شده و حمل و نقل ريلي به عنوان يكي از مهم ترين، ارزان ترين،  سريع ترين و ايمن ترين و همچنين سازگار با محيط زيست، به  عنوان بهترين انتخاب توصيه شده است. با تاكيد بر اين  يادآوري سودمند، بخش هاي ديگري از متن فوق را از نظرتان  مي گذرانيم:  با توجه به تنگناها و نارسايي هاي ذكر شده در خصوص آمد و شد مسافران تهراني و كرجي، شركت راه آهن شهري تهران و حومه(مترو)احداث و راه اندازي مسير قطار برقي تهران -  كرج را در اولويت كار خود قرار داد در طرح اوليه متروي  تهران، ارتباط محدوده داخل شهر با حومه آن مورد توجه  قرار گرفته بود ولي در بازنگري طرح، با توجه به سرريز جمعيتي تهران به سوي غرب اين كلان شهر، ضرورت احداث خط آهن تندرو بين تهران و كرج و شهرك هاي اقماري مطرح گرديد.  در طراحي و ارائه منظم ترين، ايمن ترين و سريع ترين  خدمات در حمل و جابجايي مسافران دو شهر مدنظر قرار گرفت.  قطار برقي سريع السير تهران - كرج از اواسط اسفندماه سال  77 به مرحله بهره برداري رسيد اين قطار با نيروي برق  حركت مي كند و از اين رو فاقد هرگونه اثرات مخرب زيست  محيطي است هر واگن قطار برقي داراي گنجايش حمل 172 مسافر به صورت نشسته است كه تقريبا" معادل 4 اتوبوس و يا 34 اتومبيل سواري با ظرفيت كامل مي باشد.  علاوه بر اين مسير تهران - كرج دو خطه است. و از اين رو دو قطار مي توانند در يك لحظه در خلاف جهت يكديگر(شرق  به غرب- و بالعكس)حركت كنند.  شمار مسافران اين قطار از آغاز فعاليت(اواسط اسفندماه  77)تاكنون از 300 مسافر به 8000 مسافر در روز افزايش  يافته است و اين استقبال جالب توجه و بي نظير نشانگر آگاه شدن مسافران از مزاياي بي شمار مسافرت با قطارهاي  مترو است.  در خط ريلي موجود تهران - كرج ظرفيت و قابليتي وجود دارد كه حمل و جابجايي مسافر تا ميزان 130 هزار مسافر در روز معادل 2600 سفر اتوبوس در حد فاصل تهران - كرج افزايش  مي يابد و براي تحقق اين هدف لازم است ايستگاههاي بين  راه و داخل شهر كرج و حومه، ايستگاههاي اكباتان، ورزشگاه  آزادي، پارك جنگلي، ايران خودرو، گرمدره، آتمسفر،  مردآباد و مهرشهر راه اندازي و فعال شود.  در متن ارسالي به مزاياي ديگر قطار برقي(مترو)از قبيل  امنيت مسافران و حريم خانواده، صرفه جويي در هزينه هاي  جاري مسافران نيز اشاره شده است و براي توفيق نهايي در برقراري كامل شبكه حمل و نقل ريلي، حمايت هرچه بيشتر دولت براي رفع معضلات اين پروژه مهم و مساعدت و پيگيري  شهرداري هاي تهران و كرج مورد تاكيد قرار گرفته است.  * ضمن تاكيد بر برتري آشكار حمل و نقل ريلي بخصوص قطار برقي بر هر نوع وسيله نقليه ديگري، اين نكته را در خور يادآوري مي دانيم كه رفع مشكلات مربوط به دسترسي سريع تر و ارزان تر مسافران به قطار برقي تهران - كرج به گونه اي،  رفت و آمد با اين وسيله مطمئن، ايمن و راحت را در مقايسه  با ديگر وسايل حمل و نقل جاده اي در مجموع كم هزينه تر سازد، موجبات رويكرد بيشتر مردم به اولين خط مترو را فراهم خواهد كرد. و كساني را كه با پناه بردن به  اتوبوس هاي فرسوده، سعي دارند، سريع تر به مقصد برسند،  به استفاده از قطار برقي راغب مي كند. 
