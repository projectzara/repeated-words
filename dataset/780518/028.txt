   يك مقام بلندپايه وزارت كشور داغستان از نبردهاي شديد شبه نظاميان مسلح كه سه روستاي داغستان را در اشغال خود دارند خبر داد.  به گزارش خبرگزاري فرانسه، اين مقام وزارت كشور داغستان  گفت، از آنجا كه دشمنان مسلحانه وارد اين روستاها شده اند با آنها برخورد شديدي خواهد شد و اين به منزله  يك جنگ است.  وزارت كشور داغستان روز شنبه اعلام كرد، يك گروه مسلح از جمهوري چچن وارد داغستان شده اند. نيروهاي اين گروه مسلح  بيش از 500 تن برآورد شده بود.  در هفته هاي اخير مرزهاي داغستان و چچن متشنج بوده و در درگيريهاي مرزي و حمله نيروهاي مسلح چچني به پاسگاههاي  مرزي داغستان بيش از 10 نفر كشته شده اند.  گروزني اتهامات داغستان و روسيه مبني بر دخالت نيروهاي  چچني در اين حملات را رد مي كند.  سرگئي استپاشين نخست وزير روسيه زماني طراح عمليات سركوب نيروهاي شبه نظامي چچن به وسيله ارتش اين كشور بود و اينك نيز او به عنوان نخست وزير از فرماندهان عاليرتبه  ارتش و وزارت كشور روسيه خواسته است تا هرچه سريعتر اوضاع را در روستاهاي اشغال شده به حال عادي بازگردانند.  داغستان منطقه اي كوهستاني در شمال قفقاز است كه در دوران جنگ چچن چندين بار از سوي شورشيان چچن تهديد شده  بود.  تحليلگران معتقدند شدت عمل روسيه در داغستان مي تواند به  گروگانگيري اتباع روسي و خارجي بيانجامد. 
