 مصطفي عثمان اسماعيل وزير خارجه سودان گفت: دولت وي به  آتش بس اعلام شده پايبند خواهد ماند حتي اگر شورشيان شبه  نظامي ارتش آزادي بخش خلق سودان آن را نپذيرند.  به گزارش خبرگزاري رويتر، وزير خارجه سودان در يك  كنفرانس خبري در خارطوم گفت: سودان به آتش بس پايبند است  و نيروهاي سوداني فقط در زماني واكنش نشان خواهند داد كه  مورد حمله قرار گيرند. دولت سودان روز پنجشنبه يك آتش بس  همه جانبه 70روزه را اعلام كرد كه شورشيان آن را رد كرده  و آنرا نيرنگي براي منحرف كردن اذهان از حمله شيميايي  ماه ژوئيه نيروهاي دولتي توصيف كردند.  ولي شاخه سياسي ارتش آزاديبخش خلق سودان اعلام كرد: به  آتش بس محدودي كه قبلا با اهداف بشردوستانه اعلام شده  بود، پايبند است.  سازمان ملل و گروههاي امدادرساني اعلام كرده اند كه دولت  سودان هفته گذشته با استفاده از هواپيماهاي باربري  آنتونوف حداقل 3 روستاي واقع در منطقه تحت كنترل شورشيان  در جنوب سودان را بمباران كرد. سازمان ملل هم اكنون  تحقيق مي كند كه آيا بمبهاي استفاده شده حاوي عناصر شيميايي بوده اند يا خير. 
