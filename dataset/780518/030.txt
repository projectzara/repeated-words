 " ايهود باراك "نخست وزير اسرائيل از" مادلين آلبرايت " وزير خارجه آمريكا خواست سفر خود را به خاورميانه به  تعويق اندازد تا وي فرصت كافي را براي حل اختلافات با فلسطينيان بيابد.  به گزارش خبرگزاري رويتر از بيت المقدس، "لاري شوارتز"  سخنگوي سفارت آمريكا در تل آويو گفت: به ما اطلاع داده  شده بود كه سفر آلبرايت به منطقه در ماه جاري صورت  مي گيرد، اما تاريخ دقيقي تعيين نشده بود. با اين حال  روزنامه هاي هاآرتص و جروزالم پست و نيزراديو ارتش  اسرائيل ديروز گزارش دادند: آلبرايت بنا به درخواست  باراك، موافقت كرد سفر خود را به خاورميانه كه قرار بود اواسط ماه اوت انجام شود به تعويق اندازد تا اسرائيل  بتواند اختلافاتش را با فلسطينيان بر سر اجراي مفاد توافقنامه" واي ريور" حل و فصل كند.  هاآرتص نوشت: باراك مايل است سفر آلبرايت به جاي  ميانجيگري با فلسطينيان بر محور احياي مذاكرات صلح با سوريه متمركز باشد.  با اين حال، سخنگوي باراك از هرگونه ابراز عقيده درباره  اين گزارشها خودداري كرد باراك نيز در مصاحبه با راديو ارتش اسرائيل گفت: طي چند هفته آينده روند مذاكرات با قوت كامل پيگيري خواهد شد. وي افزود: ما به مفاد واي  ريور پايبنديم و آن را اجرا خواهيم كرد اما از آنان  انتظار داريم پيشنهادهاي ما را بررسي كنند چون به اعتقاد ما اين پيشنهادها بهترند.  از سوي ديگر، "يوسي بيلين "وزير دادگستري اسرائيل ديروز گفت: آمريكا تهديد كرده است اسرائيل را به اتهام راهزني  رايانه اي و موسيقي، به جريمه سنگين محكوم كند.  به گزارش خبرگزاري فرانسه از بيت المقدس، بيلين گفت روز پنجشنبه به واشنگتن مي رود تا با" جانت رينو" وزير دادگستري آمريكا ديدار و تلاش كند تا راه حلي براي اين  ماجرا پيدا شود تا اسرائيل از ماه دسامبر مجازات نشود.  به گفته وي، احتمال مي رود آمريكا اسرائيل را صدها ميليون دلار جريمه كند. بيلين گفت در يك گزارش رسمي  آمريكا، اسرائيل در راس كشورهايي است كه راهزني  رايانه اي در آنها رواج دارد و اين به معناي دهها و حتي  صدها هزار دلار جريمه است. وي اعتراف كرد كه در اسرائيل،  يك صنعت واقعي راهزني نرم افزار و ديسكت وجود دارد. 
