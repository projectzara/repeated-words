 دولت شيلي در جستجوي ميانجيگري آمريكا براي نجات  پينوشه است  دولت شيلي براي نجات ژنرال آگوستو پينوشه ديكتاتور سابق  اين كشور، در جستجوي دخالت آمريكا براي ميانجيگري ميان  شيلي و اسپانيا است.  به گزارش ايرنا منابع خبري اسپانيا ديروز اعلام كردند،  " خوان گابريل بالدس "وزير امور خارجه شيلي امروز(دوشنبه) در واشنگتن با مادلين آلبرايت همتاي آمريكائي خود درباره  سرنوشت ژنرال پينوشه گفت وگو مي كند.  مقامات شيلي ملاقات ميان وزراي خارجه شيلي و آمريكا را موضوعي عادي تلقي كردند ولي مخالفان ژنرال پينوشه و طرفداران حقوق بشر نگران وساطت آمريكا براي حل بحران  پينوشه از راههاي غيرقضايي هستند.  دولت شيلي خواستار انتقال ژنرال پينوشه از لندن به  سانتياگوست ولي دستگاه قضايي اسپانيا با تحت فشار قراردادن دولت اين كشور خواهان استردادپينوشه براي  محاكمه درمادريد است. روزنامه "ال پائيس "نيز ديروز نوشت، سازمان ديده بان حقوق بشربا اعتراض به احتمال  دخالت آمريكا براي نجات ديكتاتور سابق شيلي،  انتقال ژنرال پينوشه را از لندن به كشورش اشتباهي بزرگ و پايمال شدن قوانين بين المللي خواند.  ژنرال پينوشه از شهريور ماه سال گذشته به دستور قاضي  دادگاه ملي اسپانيا به اتهام مشاركت در قتل، كشتارها و شكنجه در لندن در بازداشت بسر مي برد. 
