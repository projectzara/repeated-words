 نيروهاي حافظ صلح فرانسوي و معترضان آلبانيايي تبار كوزوو ديروز بار ديگر و براي دومين روز پي درپي در يكي  از شهرك هاي كوزوو به زد و خورد پرداختند.  به گزارش خبرگزاري رويتر، در پي جلوگيري نيروهاي فرانسوي  از عبور 150 آلبانيايي تبار از پلي در شهرك "كوزووسكا ميترويتسا" به منظور سازماندهي راهپيمايي به سوي بخش  صربنشين، دو طرف به درگيري تن به تن پرداختند اين شهرك  كه رود" آيبار" آن را به دو بخش تقسيم مي كند به كانون  تنش ميان اقليت صربها و اكثريت آلبانيايي تبارها تبديل  شده است آلبانيايي ها در صدد انتقام گرفتن از سالها سركوب توسط پليس صرب برآمده اند سخنگوي نيروهاي فرانسوي  حافظ صلح گفت شنبه شب خمپاره اي از بخش آلبانيايي نشين  شهرك به سوي منطقه صربها شليك شده است.  گزارش ديگري حاكيست، ابراهيم روگوا رهبر ميانه روي  آلبانيايي تبارهاي كوزوو گفته است به عنوان رئيس جمهور كوزوو در اوايل سال آينده انتخابات مستقيم برگزار خواهد كرد به گزارش خبرگزاري رويتر، روگوا كه براساس نتايج دو انتخاب به رسميت شناخته نشده تحت حكومت صربها خود را رئيس جمهوري كوزوو مي داند به مجله آلماني اشپيگل گفت،  قصد دارد در حول و حوش انتخابات مجلس قانونگذاري  پيش بيني شده براي اين ايالت جنوبي يوگسلاوي در سال 2000،  نامزد رياست جمهوري شود. وي گفت: من رئيس جمهوري كوزوو باقي مي مانم و بر يك راي گيري مستقيم، كمي پيش يا بعد از انتخابات پارلماني تاكيد دارم.  حزب اتحاد دمكراتيك كوزوو به رهبري روگوا ماه گذشته يك  شوراي چند نژادي را كه وظيفه مشورت با نمايندگان سازمان  ملل درمورد كوزوو را دارد تحريم كرد و دليل اين تحريم را ناخرسندي از نحوه اختصاص كرسي هاي اين شورا دانست. 
