 " شيخ حمدبن خليفه آل ثاني "امير قطر ديروز وارد غزه شد.  به گزارش خبرگزاري فرانسه از دوحه، سفر امير قطر به غزه  نخستين سفر يك رهبر از كشورهاي عرب حوزه خليج فارس به  سرزمين هاي فلسطيني است.  يك هيات بلندپايه قطري متشكل از چندين وزير از جمله "شيخ  حمدبن جاسم آل ثاني "وزير خارجه و" عبدالله بن حمدالعطيه " وزير انرژي و صنايع، امير قطر را در اين سفر همراهي  مي كنند.  به گفته دفتر رئيس دولت خودگردان فلسطين، امير قطر با ياسر عرفات درباره پيشرفت روند صلح و مذاكرات اسرائيل و فلسطيني ها در مورد اجراي توافقنامه واي ريور، بحث و تبادل نظر مي كند.  قطر و عمان با اسرائيل روابط اقتصادي برقرار كرده اند اما از سال 1996 عادي سازي رابطه را با اسرائيل متوقف  كردند. اين روابط از زمان بازگشت حزب كارگر به قدرت و انتخاب" ايهود باراك "به نخست وزيري اسرائيل از سر گرفته  شده و وزير خارجه قطر 24 ژوئيه اولين پيام را از ديويد لوي همتاي اسرائيلي خود دريافت كرد.  شيخ حمد قرار است پس از غزه به لبنان، الجزاير و مغرب سفر كند.  در همين حال در غزه اعلام شد كه درپي بيانيه گردانهاي  عزالدين قسام(شاخه نظامي حماس)، مبني بر ادامه حملات  ضداسرائيلي، پليس دولت خوگردان فلسطين سه تن از رهبران  حماس را دستگير كرد. 
