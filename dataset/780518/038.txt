   گروه شهري: شهرداري منطقه 3 تهران به منظور توسعه و ايجاد بوستانهاي محلي، با تملك 5 باغ خصوصي به مساحت 5 هكتار و انجام مقدمات امر عمليات احداث 3 بوستان  نونهالان، شادي و موزه آب در اين 5 قطعه باغ را آغاز كرد.  مسئول اداره فضاي سبز شهرداري منطقه 3، در گفتگو با خبرنگار ما افزود: بوستان محلي نونهالان به مساحت 8 هزار مترمربع در تقاطع مدرس - آيت الله صدر، بوستان شادي به  مساحت 5 هزار مترمربع در تقاطع برزيل - كردستان و بوستان  موزه آب به مساحت 4 هزار مترمربع در محله يخچال در حال  احداث است. وي با اظهار اين مطلب كه در حال حاضر 3 بوستان شهري و 15 بوستان محلي در محدوده منطقه 3 وجود دارد، افزود334 هكتار فضاي سبز در اين منطقه وجود دارد كه 257 هكتار آن تحت نظارت و نگهداري شهرداري است و 77 هكتار نيز به سازمانها و مراكز خصوصي تعلق دارد و با توجه به ميزان شهروندان ساكن، سرانه فضاي سبز در اين  منطقه در حدود 5/21 مترمربع است كه اين مقدار سرانه فضاي  سبز در سال 69 حدود 14 مترمربع بوده است. مقيمي گفت: به  دليل بالا بودن قيمت اراضي منطقه 3، توسعه و گسترش فضاي  سبز با هزينه هاي بالايي امكان پذير است، از اين رو به  توسعه فضاي سبز عمودي روي آورده ايم كه نمونه شاخص آن در محدوده پل فجر است. البته چنين شيوه اي در حاشيه ساير بزرگراهها نظير رسالت و همت نيز در دست اجراست. وي گفت:  با توجه به شرايط منابع آب، طرح آبرساني و آبياري فضاي  سبز با استفاده از آب خام به مورد اجرا درآمده است و پيش بيني مي شود تا سال 1380، تمام فضاي سبز منطقه،  لوله كشي شده و بدون نياز به تانكر آبياري شوند.  مهندس مقيمي، منطقه 3 تهران را از لحاظ فضاي سبز و وجود باغ هاي خصوصي، ايده آل دانست و در عين حال به شهروندان  ساكن در اين منطقه توصيه كرد از انجام هرگونه فعاليتي  نظير ساخت و سازبدون رعايت و توجه به فضاي سبز، خودداري  كنند كه در غير اين صورت، تنها مزيت اين منطقه نيز از بين خواهد رفت. 
