   در غرب ايران زمين و در دامنه كوه هاي پرآو(پرآب)و بيستون از سلسله جبال زاگرس، شهر كرمانشاه مركز استان  كرمانشاهان با قدمتي به وسعت تاريخ ايران زمين قرار دارد.  شايد بتوان استان كرمانشاه را استان عجايب ناميد و در اين استان در هر موقع از سال شاهد فصلهاي چهارگانه بود.  در اين استان است كه پيشينيان قرنهاي دورمان هنر و انديشه و فرهنگ خود را بر دل كوه هاي گران كنده و براي  ما به ميراث گذاشته اند و اكنون نيز استان كرمانشاه است  كه شاهد آخرين خورشيد گرفتگي قرن است.  كسوف 20 مرداد به عرض 120 كيلومتر از غرب به شرق استان  مشاهده مي شود و استان كرمانشاه به دلايل متعدد يكي از بهترين مكانها براي مشاهده اين پديده استثنايي است، كه  مهمترين آنها عبارتند از مدت زمان كسوف كه حدود دو ساعت  خواهد بود و كسوف كامل در برخي از شهرستانها مانند نوسود بيش از دو دقيقه و در ساير نقاط استان نزديك به دو دقيقه  به طول خواهد انجاميد در استان كرمانشاه خورشيد گرفتگي  به صورت جزئي از ساعت 15 و 4 دقيقه و يك ثانيه شروع و در ساعت 16 و 24 دقيقه و 58 ثانيه گرفتگي كامل مي شود كه پس  از دو دقيقه گرفت كامل خاتمه و تا ساعت 17 و 37 دقيقه  گرفتگي جزئي خورشيد نيز به پايان مي رسد.  شرايط جوي مناسب: آسمان بدون ابر و صاف نيز يكي از شرايط مشاهده خورشيدگرفتگي است و آسمان استان كرمانشاه در اين  فصل از سال معمولا" بدون كمترين ابر و كاملا" صاف است،  پيش بيني هاي اوليه هواشناسي هم موءيد آسماني صاف در 20 مرداد براي كرمانشاه است. با تمام اين احوال چند فروند چرخبال براي جابجايي محققان در صورت تغيير ناگهاني هوا در نظر گرفته شده است.  امكانات اقامتي: استان كرمانشاه با داشتن هتلهاي چهار ستاره و مهمانپذيرهاي مجهز و همچنين مهمانسراهاي دولتي و خصوصي يكي از استانهاي خوب كشور در زمينه اقامت مهمانان  است و علاوه بر اين، آب و هواي مساعد استان و وجود فضاهاي تفريحي بسيار، امكان ايجاد كمپينگ را به مردم و مهمانان خواهد داد و بالاتر از همه اينكه مردم استان كه  به مهمانپذيري و مهمان نوازي شهره هستند، به طور قطع در خدمت ساير هموطنان خواهند بود.  وجود مراكز متعدد گردشگري در استان: مهماناني كه از نقاط مختلف كشور براي مشاهده پديده خورشيد گرفتگي به كرمانشاه  سفر مي كنند، در طول اقامت در اين شهر مي توانند از دهها مركز سياحتي و گردشگري و آثار تاريخي از جمله غار قوري قلعه، طاق بستان، بيستون، سرابهاي صحنه، نيلوفر،  هشيلان، ياوري و غيره ديدن كنند.  امكانات جنبي: از چند ماه پيش تاكنون مسئولان استان  كرمانشاه طي جلساتي منظم تلاش كرده اند تا كليه امكانات  مورد نياز مهمانان را تدارك ببينند، از اين رو استان  آمادگي دارد تا خدمات مورد نياز مهمانان را دراختيار آنها قرار دهد.  امكانات علمي و تحقيقي: به منظور استفاده هرچه بيشتر محققين و پژوهشگران از فرصت به دست آمده، دو پايگاه علمي  تجهيز و آماده شده است. اين پايگاه هاي رصدي  درشهرستانهاي صحنه و پاوه كه بيشترين زمان خورشيد گرفتگي  را دارند برپا شده است و استفاده از آنها منوط به  هماهنگي قبلي محققين با مسئولين گردشگري استان است.  سواي تمام پيش بيني ها و امكاناتي كه براي مهمانان در نظر گرفته شده است، ديدار از كرمانشاه، ايجاد نشاط روحي،  تقويت حس وطن دوستي و حالات معنوي خاص خود را دارد، زيرا در اين استان است كه بوي خوش هزاران لاله پرپر اما غيرتمند ايران به مشام مي رسد كه خون خود را در مقابله  با متجاوزان براي دفاع از ميهن ايثار كردند و هم در اين  استان است كه مي توان تاريخ زنده ايثار و حماسه را لمس  كرد.  كرمانشاه- خبرنگار همشهري 
