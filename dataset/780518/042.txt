 گروه شهرستانها: به منظور بررسي نقش برجسته سامانيان در ارتقاي سطح علمي و فرهنگي ايران، مجمع تمدن، تاريخ و فرهنگ سامانيان بيستم مردادماه جاري در مشهد برگزار خواهد شد.  به گزارش خبرنگار همشهري در مشهد آرين منش مدير كل فرهنگ  و ارشاد اسلامي و دبير اجرايي اين مجمع هدف از برگزاري  آن را بازشناسي هويت و مشتركات فرهنگي و تاريخي ميان  ايران و كشورهاي آسياي ميانه و ايجاد تفاهم، دوستي و برادري ميان آنان اعلام كرد و گفت: اين مجمع براساس  توافق رئيسان جمهوري دو كشور ايران و تاجيكستان و وزيران  علوم و فرهنگ و ارشاد اسلامي اين دو كشور در آستانه  هزاروصدمين سال حكومت سامانيان برگزار مي شود.  دبير اجرايي اين مجمع گفت 85 نفر از شخصيت هاي علمي و فرهنگي براي شركت در اين مجمع دعوت شده اند كه 35 نفر آنان از كشورهاي آسياي مركزي هستند.  وي با تاكيد بر نقش اين مجمع در نماياندن برجستگي هاي  فرهنگ مشرق زمين در دوران سامانيان كه نقطه عطفي در تاريخ ايران محسوب مي شود گفت: سامانيان با حكومت 150 ساله خود زمينه هاي رشد و شكوفايي علوم و دانش و همچنين  گسترش زبان فارسي را فراهم آوردند. 
