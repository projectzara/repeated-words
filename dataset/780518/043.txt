 گروه شهرستانها: سازمان مسكن و شهرسازي كردستان با هدف  مقابله با بحران مسكن در اين استان، سرمايه گذاران بخش  مسكن كشور را به سرمايه گذاري و ساخت و ساز در كردستان  فراخواند.  به گزارش خبرنگار همشهري در سنندج، رئيس سازمان مسكن و شهرسازي كردستان ارائه وام هاي ويژه، در اختيار گذاردن  زمين ارزان قيمت و تضمين سود و سرمايه را تسهيلات ويژه  سرمايه گذاري در اين بخش اعلام كرد.  استان كردستان جزو دو استان بحراني در بخش مسكن كشور است  كه براساس آمارهاي رسمي منتشر شده، تا پايان سال جاري به  احداث 42 هزار و 275 واحد مسكوني جديد نياز دارد. بيش از 50 درصد از درآمد خانواده هاي كردستاني براي تامين و تهيه مسكن صرف مي شود.  به گفته "محمود رحيمي "رشد سريع جمعيت استان، مهاجرت  روستائيان به شهر، كمبود زمين هاي مناسب ساخت و ساز، عدم  توليد مصالح ساختماني در استان، هزينه حمل و نقل مصالح  به استان و هزينه هاي مربوط به آماده سازي زمين،  هزينه هاي بخش مسكن را افزايش داده و باعث شده است توليد مسكن در كردستان به حداقل برسد.  وي در اين زمينه از سرمايه گذاري يك شركت سوئدي در بخش  مسكن كردستان خبرداد كه قرار است هزار واحد مسكوني  آپارتماني را تا سال 1381 با استفاده از تسهيلات كشور خارجي در شهرك سعدي سنندج بسازد.  رئيس سازمان مسكن و شهرسازي كردستان به دريافت كنندگان  زمين از مسكن و شهرسازي اخطار كرد، چنانچه تا پايان  مهرماه امسال نسبت به ساخت و ساز در زمين دريافتي اقدام  نكنند، مراتب به عنوان عدم نياز تلقي شده و قراردادهاي  مربوطه فسخ و زمين به افراد واجد شرايط جديد واگذار مي شود. 
