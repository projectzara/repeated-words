   گروه سياسي: همايش نظام اداري و توسعه با حضور سيد محمد خاتمي رئيس جمهوري روز گذشته در مركز همايش هاي  بين المللي صدا و سيما در تهران گشايش يافت.  به گزارش ايرنا، رئيس جمهوري در اين همايش، با تاكيد بر اين نكته كه دولت در بحث مديريت و مضامين مرتبط با آن  بشدت نيازمند نظر كارشناسان و صاحبنظران است، مديريت را بسط و گسترش انديشه و اراده انساني در راهبرد امور توصيف  كرد و اظهار داشت: مديريت بايد بستر مناسب انديشه واراده  باشد.  رئيس جمهوري گفت: اگر ما انسان را مدار و محور قرار دهيم  و دولت و مديريت را خدمتگزار مردم بدانيم، مردم و حكومت  در برابر يكديگر داراي مسئوليت مي شوند و مديريتي مشاركت  جويانه و دوطرفه شكل مي گيرد.  آقاي خاتمي اضافه كرد: مديريت حافظ نظام اجتماعي است،  اما مديريت نبايدانسان را شي ء و ابزار بداند و تنها از او كار بگيرد; چرا كه در اين صورت حكومت قيم جامعه خواهد بود و مردم نيز بايد پذيراي نگاه قيم مابانه وآمرانه  حكومت باشند. وي به ويژگي هاي نظام هاي استبدادي كه خود را تافته جدا بافته ازجامعه مي پندارند اشاره كرد و تصريح نمود: در اين نوع حكومت ها مردم عادي بايد در برابر علو و برتري حكومت تسليم باشند. رئيس شوراي عالي  انقلاب فرهنگي اظهار داشت: خداوند پيامبران و كتابهاي آسماني را نفرستاد كه مردم به زور به قسط برخيزند بلكه مردم بايد باآگاهي و شناخت از قسط بينديشند،  گزينش كنند و بر آن اساس عمل نمايند.  وي افزود: حكومت به معني عقل جامعه است و مديريت به  مثابه حكم عقل عمل مي كند كه رفتارها و ذهنيت و جانها را تنظيم مي كند. آقاي خاتمي گفت: مديريت يك جامعه مبتني بر ارزشهاي حاكم بر آن جامعه است و بايد قوانين مناسبي را منطبق با شرايط جامعه لحاظ كند. رئيس جمهوري انگيزه را عامل بسيار مهم مديريت خواند و اظهارداشت: بايدجنبه هاي  معنوي، مادي و روحي انگيزه هاي مديريت را در نظر داشته  باشيم چرا كه در غير اين صورت مديريتي ناكارآمد خواهيم  داشت.  وي گفت: انگيزه معنوي و نشاط روحي در جامعه موجب مي شود تا هر فردي احساس كند انجام يك عمل اجتماعي عبادت است و نظام از آن اوست و كاري راكه انجام مي دهد نيز براي خود اوست. آقاي خاتمي لازمه تحقق اين مهم را باور داشتن و حرمت نهادن به افرادجامعه و همچنين تامين آزادي هاي آنان  دانست و گفت كه اين مسئله مي تواندانگيزه روحي را در افراد فراهم آورد. وي به مراحل اجراي دو برنامه توسعه اول  و دوم در دهه گذشته اشاره كردو گفت: مديريت اين دو برنامه كه همزمان با دوران بحران سالهاي ترور وجنگ تحميلي تدوين و اجرا شد بسيار كارآمد و توانا بود و تجربه ارزنده اي به شمار مي آيد كه با ارزيابي آن برنامه  سوم توسعه را تدوين و تصويب كنيم.  رئيس جمهوري بر اهميت شناخت منابع تاكيد كرد و خاطرنشان  ساخت كه بايدعلاوه بر اين مسئله به تقويت توانمندي هاي  فردي و جمعي نيز فكر كنيم. وي گفت: در جوامعي مانند جامعه  ما دولت بايد يك سلسله خدمات زيرساختي و زيربنايي انجام  دهد، خدماتي كه زمينه ساز اساس رشد و توسعه باشند. آقاي  خاتمي همچنين تمركز زدايي را مورد تاكيد قرارداد و گفت:  تمزكززدايي صرفا با قوانين اداري و ضوابط آن مهيا نمي شود بلكه راههاي ديگري نيز وجوددارد كه خوشبختانه  يكي از اين راهها، تحقق امر شوراها بود كه انجام شد. رئيس  جمهوري با اشاره به اينكه دولت و كاركنانش بيشترين سطح  تماس مردم با نظام را دارند توصيه كرد كه مسئله پاسخگو بودن دولت از سوي تمامي زيرمجموعه هاي قوه مجريه جدي  گرفته شود وي گفت: بايد سطح تماس را به طور شفاف اصلاح  كنيم و ساز و كارهايي انجام دهيم كه احساس يگانگي دولت و ملت به وجود آيد پيش از سخنان رئيس جمهوري مهندس باقريان  معاون رئيس جمهوري و رئيس سازمان امور اداري و استخدامي  كشور گزارشي از نحوه برگزاري همايش نظام اداري و توسعه  ارائه كرد. همايش دو روزه نظام اداري و توسعه، بررسي و شناخت راهبردي وضع موجودنظام اداري و نقاط قوت و ضعف آن  و همچنين تبيين راهبردهاي عملياتي نظام اداري و نظامهاي  مديريتي مورد نياز اجراي برنامه سوم توسعه كشور را هدف قرار داده است. 
