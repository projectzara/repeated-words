 گروه سياسي: معاون سياسي اجتماعي وزير كشور در گردهمايي  مديران بازرسي و رسيدگي به شكايات استانداريهاي سراسر كشور اظهار كرد به ميزاني كه نهادهاي مدني فعال تر مي شوند، كار سازمان هاي بازرسي دولتي نيز سهل تر و كم حجم تر خواهد شد.  تاج زاده در اين گردهمايي همچنين گفت: بايد ملاك ارزيابي  و بازرسي ما وظايف مديران باشد، نه گرايشهاي سياسي آنها،  تعهد آنان به ملت و حاكميت بايد باشد، نه به حزب و انجام  بازرسي ها بايد در جهت تقويت شايسته سالاري باشد.  تاج زاده در بخش ديگري از سخنان خود گفت: در بازرسي ها نبايد مرز بين حريم خصوصي مديران و كارگزاران را با وظايف عمومي آنان درآميزيم تمام اموري كه دولت خود را موظف نمي داند كه در آنها دخالت كند، بايد از عرصه  بازرسي هاي ما به دور باشد، مگر آنكه امور خلاف شرع و اختلاس و ساير ناپاكي ها به ميان آيد.  معاون سياسي و اجتماعي وزارت كشور با اشاره به طرح برخي  مباحث در توجيه شرعي خشونت و تقديس خشونت از سوي بعضي  افراد و محافل گفت: گرچه تقديس گران خشونت در همه كشورها كم و بيش وجود دارند، اما آنچه براي ما سئوال است اين  است كه چرا تقديس خشونت به نام اسلام، انقلاب و نظام  صورت مي پذيرد و چرا بايد تقديس گران خشونت از تريبون هاي رسمي نظام براي ترويج انديشه هايشان استفاده  كنند؟ چرا بايد كانونهاي وحدت ملي مبلغ آنها باشند؟ چرا بايد تقديس خشونت از تريبونهاي مورد اعتماد مردم صورت  پذيرد و چرا تقديس خشونت در سال امام(ره)و در شرايطي  صورت پذيرد كه راهبرد استراتژيك نظام و رهبري و دولت در عرصه داخلي و خارجي گفتگو و مفاهمه است؟ تاج زاده با تاكيد بر اينكه مهمترين كاركرد دولت ايجاد نظم و ثبات و ممانعت از هرج و مرج است، اظهار داشت: اگر مراد تقديس گران خشونت اعمال قوه قهريه از سوي حكومت و در مقابل متجاسرين به حقوق عمومي و يا آزادي شهروندان  است، چه كسي در اين موضوع ترديد روا داشته است و اساسا"  كدام عقل سليم مخالف اين امر است؟ چه كسي منكر اين است  كه متجاوزين به حقوق عمومي و معارضين اسلام بايد محاكمه  و مجازات شوند؟ اما اگر مراد تقديس گران خشونت، اعمال  خشونت از سوي گروههاي غيرمسئول و محافل خودسر است، بايد گفت اين خشونت نه تنها باعث هرج و مرج است، بلكه اسلام،  انقلاب، رهبري، دولت و مردم با آن مخالفند.  معاون وزير كشور با ذكر اينكه در حكومت اسلامي خشونت  مطلقا" ممنوع است، اظهار داشت: ترويج خشونت در حكومت  اسلامي به معناي مخالفت و مقابله با حكومت اسلامي است،  از منظر نظام جمهوري اسلامي مشروعيت هر حركت حتي در دفاع  از اسلام و ارزشها و انقلاب در رعايت قانون است.  تاج زاده با تقبيح اعمال خشونت آميز وتحميل عقايد خود بر ديگران تاكيد كرد كه حكومت اسلامي جهاد دارد، اما خشونت  ندارد، اسلام دين مدارا و الفت است و خشونت به معناي  تبليغ اسلام نيست وي در ادامه اظهار داشت: خشونت در تقابل با حاكميت قانون و عدالت قرار دارد و در هر نظام  مردمي مطلقا ضدارزش است خشونت نقطه مقابل لبخند و نرمش  نيست. مايه تعجب است كه در چنين شرايطي از تريبون هاي  مقدس، اين چنين عوامانه و سطحي خشونت ترويج مي شود و خشونت را در مقابل لبخند به متجاسرين قرار مي دهند و چنين عنوان مي كنند كه مگر ما مي توانيم با متجاسرين فقط با لبخند مواجه شويم، چه كسي گفته كه با متجاسرين فقط با لبخند بايد مواجه گرديد؟ ملاك ما حاكميت قانون است. عدم  توسل به خشونت به معناي بي تفاوتي نمي باشد، همچنانكه  تساهل و تسامح به معناي سازش و بي تفاوتي نيست. تساهل و تسامح به معناي رعايت حقوق و آزادي هاي ديگران و به  رسميت شناختن عقايد ديگري برغم خواست و ميل ما و در چارچوب قانون و ضوابط اسلامي است.  وي اضافه كرد: در حالي كه فرمانده نيروي انتظامي مي گويد كه افتخار ما اين است كه توانسته ايم آشوب تهران را بدون  استفاده از سلاح گرم خاتمه دهيم و اين حركتي به سوي تحقق  نيروي انتظامي آرماني در جمهوري اسلامي است در مقابل  كساني چنان از خشونت دفاع مي كنند كه گويا جامعه ما بين  لبخند به دشمن يا اتخاذ روشهاي خشونت آميز و غيرانساني  راه ديگري ندارد. اينها توجيه گر اعمال خشونت نه توسط حكومت، بلكه توسط گروههاي خودسر و نه عليه كساني كه  قانون شكني مي كنند، بلكه عليه بي پناهترين و آگاهترين  اقشار اين ملت هستند.  معاون وزير كشور از همه شخصيتها و جناحهاي سياسي خواست  اعمال خشونت آميز افراد و گروههاي غيرمسئول و خودسر را قاطعانه محكوم نمايند و اجازه ندهند دامن آنان به اين  امر آلوده شود. وي از مبلغين خشونت پرسيد چرا از قربانيان خشونت دفاع نمي كنيد؟ آيا پيام اسلام، اين دين  رحمت و الفت، حمله به دانشجويان در هنگام خواب است؟ تقديس گران خشونت چرا افكار سعيد اسلامي را باز نمي كنند و نمي گويند اينان به نام اسلام و در دفاع از دين و انقلاب در صدد انجام چه جناياتي بوده اند؟ آقاياني كه  مباني خشونت را ترويج و تبليغ مي كنند چرا حد و مرز بحثها را روشن نمي كنند تا هر جنايتي به نام دين و اسلام  ثبت نگردد. تقديس گران خشونت ظاهرا" فراموش كرده اند در سال 1363 كه براي اولين بار گروهي به نام مبارزه با بدحجابي متوسل به اعمال خشونت شدند، حضرت امام(ره)چگونه  قاطعانه با آنها برخورد كرد و به رئيس جمهوري و وزير كشور وقت دستور مقابله قاطع با آنها را دادند. ما مفتخريم كه چهره امام راحلمان آكنده از محبت، رافت و انسانيت بود.  تاج زاده با تاكيد بر اينكه بزرگترين ضربه به اسلام،  انقلاب و رهبري بد دفاع كردن از آنهاست، اظهار داشت:  تلاش براي اثبات اينكه اسلام و انقلاب عين خشونت است  جفاي به اسلام و انقلاب و جسارت به رهبري است. كساني كه  نه در جريان انقلاب و نه در سال هاي دفاع مقدس نقشي در تهييج مردم نداشتند و از غيرت ديني دم نمي زدند، چگونه  امروز در دوران تثبيت نظام با توجيه شرعي خشونت طالب هرج  و مرج اند و توسل به خشونت را عين دينداري مي خوانند؟ 
