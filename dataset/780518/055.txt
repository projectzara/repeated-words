 گروه سياسي: به مناسبت سالگرد شهادت محمود صارمي خبرنگار و هشت ديپلمات ايراني در شهر مزارشريف افغانستان، پيش از ظهر ديروز مراسم باشكوهي در مسجد ارك تهران برگزار شد.  به گزارش ايرنا در اين مراسم حجت الاسلام والمسلمين  اختري به نمايندگي از دفتر مقام معظم رهبري، حجت الاسلام  والمسلمين ابطحي رئيس دفتر رئيس جمهوري به نمايندگي از سوي آقاي خاتمي، وزير امور خارجه و چند تن از ديگر اعضاي  هيات دولت، فريدون وردي نژاد مدير عامل خبرگزاري جمهوري  اسلامي، نمايندگان مجلس شوراي اسلامي و ديگر شخصيتهاي  كشوري و لشكري، مديران، نويسندگان و خبرنگاران رسانه ها و اقشار مردم شركت داشتند.  در اين مراسم همچنين جمع كثيري از رهبران گروههاي جهادي  افغانستان و روحانيون و مهاجرين افغاني با شركت خود بر ماهيت غيرافغاني گروهك متحجر طالبان تاكيد كردند.  يادآور مي شود گروهك طالبان در 17 مرداد سال 1377 و به  دنبال اشغال مزارشريف در شمال افغانستان، با نقض معاهدات  بين المللي، سركنسولگري جمهوري اسلامي ايران در اين شهر را مورد تعرض قرار داد و ديپلماتها و خبرنگار خبرگزاري  جمهوري اسلامي را به شهادت رساند. 
