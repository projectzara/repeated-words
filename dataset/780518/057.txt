 شوراي منتخب متحصنين(دانشجويان معترض به واقعه كوي  دانشگاه)با صدور اطلاعيه شماره هفت خود اطلاعات جديدي  در باره اسامي و وضعيت برخي از مفقودين حادثه كوي اعلام  كرد.  در بخشي از اطلاعيه اين دانشجويان چنين آمده است:  پيرو اعلام اسامي مفقودين كوي دانشگاه(اطلاعيه شماره 6) به اطلاع مي رساند كه براساس اطلاعات مردمي وضعيت  آقايان ميثم ارشدي، داريوش رمضاني و كامران علم دهي مشخص  گرديد. و براساس همين اطلاعات سه تن ديگر به مفقودين كوي  افزوده شده است.  لذا طبق اطلاعيه قبل و اطلاعات جديد" شوراي منتخب متحصنين" از وضعيت آقايان رضا درخشنده، سعيد سزاوار،  محمود شوشتري، رضا عزيزي، شهرام عليزاده و محمدمحمدي قمي  اطلاعي در دست ندارد. در بخش اسامي مفقودين غيركوي كه  براساس اطلاعات مردمي بدست آمده است، شوراي منتخب متحصنين از وضعيت افراد زيربي اطلاع است: مجيد كابلي،  محمود سيانكي و جواد عابديني.  شوراي منتخب متحصنين مجددا" از دانشجويان عزيز و مردم  فهيم و آگاه درخواست مي نمايد هر گونه خبر در باره اين  نه(9)نفر مفقود را از طريق شماره تلفن 8862607 به  اطلاع شورا برسانند و شورا را در مشخص نمودن آخرين وضعيت  مفقودين ياري نمايند.  در بخش ديگري از اين اطلاعيه تصريح شده است: از مجموع  158 بازداشتي و مفقود غيركوي بررسي شده، تعداد 88 نفر آزاد شده اند، 40 نفر در بازداشت به سر مي برند(كه دو تن از آنان در اختيار وزارت اطلاعات نيستند كه جا دارد مورد توجه قرار گيرد)، 3 نفر مفقودند كه اسامي شان در بند فوق اعلام شده است و اعلام آخرين پيگيري 27 نفر ديگر به دليل نقص اطلاعات صحيح نبوده است لذا از كليه افرادي  كه بوسيله تماس با شورا مفقود يا بازداشت شدن فردي را اعلام داشته اند، تقاضا مي شود با تماس مجدد با شورا،  آخرين اطلاع خود از فرد مزبور را اعلام نمايند تا با تكميل اطلاعات اين 27 نفر نيز امكان اعلام نتايج  پيگيريهاي انجام شده با اطمينان بيشتري وجود داشته باشد.  اين شورا در ادامه اطلاعيه خود ضمن اظهارنگراني مجدد از روند بازداشت گسترده دانشجويان تاكيد كرده كه همچنان در راه نيل به اين خواسته ها تمامي تلاش خود رابه كار خواهد بست.  در راهروهاي مجلس  * گفته مي شود وزير كشور در حوادث اخير تهران از عدم  هماهنگي لطفيان فرمانده نيروي انتظامي با وزارت كشور انتقاد كرده است. به نقل از وزير كشور گفته مي شود بيش  از نود درصد مكاتبات وزير كشور با فرمانده نيروي انتظامي  با امضاي جانشين وي بوده است.  وي همچنين در اغلب جلسات وزارت كشور نيز شركت نمي كند،  ظاهرا" وزير كشور گفته است ديگر قادر به ادامه همكاري با وي نيست.  * مجمع نمايندگان ادوار مجلس شوراي اسلامي قرار است  بزودي اطلاعيه اي در محكوميت حكم تعطيلي روزنامه سلام  منتشر كند.  در اين اطلاعيه همچنين دلايل حقوقي دال بر محرمانه نبودن  نامه سعيد امامي ارائه شده است.  * روز گذشته طرح اصلاح آئين نامه داخلي مجلس كه از سوي  شوراي نگهبان مورد ايراد قرار گرفته بود در مجلس بررسي  شد. شوراي نگهبان در ماده 198 اين طرح كه در مورد تحقيق  و تفحص مجلس در مسائل كشور است اعلام كرده بود كه مجلس  نمي تواند از شوراي نگهبان، مجمع تشخيص مصلحت نظام و نهادها و ارگانهايي كه زير نظر رهبري هستند تحقيق و تفحص  كند.  مجيد انصاري در مخالفت با اين نظر شوراي نگهبان با اشاره  به اينكه مجلس تاكنون از صدا و سيما و بنياد مستضعفان و جانبازان تحقيق كرده است، نظر شوراي نگهبان را در جهت  محدود كردن مجلس دانست و از نمايندگان خواست تا بر نظر خود اصرار كنند. با عدم تصويب اصلاحيه طرح براي  تامين نظر شوراي نگهبان، اين ماده آئين نامه داخلي مجلس  در مجمع تشخيص مصلحت نظام مورد بررسي قرار خواهد گرفت.  * فردا مجلس جلسه غيرعلني دارد، قرار است در اين جلسه  فرمانده نيروي انتظامي و وزير فرهنگ و آموزش عالي  گزارشهايي در مورد حوادث كوي دانشگاه ارائه كنند و به  پرسش هاي نمايندگان در اين مورد پاسخ دهند. 
