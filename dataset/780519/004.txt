 گروه اجتماعي: مديرعامل سازمان تامين اجتماعي اعلام كرد:  پيشنهاد ايجاد سازمان ملي رفاه و تامين اجتماعي تقديم  هيات دولت شد.  دكتر محمد ستاري فر بااعلام اين خبر در گردهمايي مديران  كل امور حقوقي و مجلس وزارتخانه ها، سازمانها و نهادها،  افزود: اين سازمان مي تواند، زمينه ساز تحقق "نظام جامع  تامين اجتماعي" باشد كه از جمله برنامه هاي پنج ساله سوم  توسعه كشور است.  وي با اشاره به اينكه تامين اجتماعي مقوله ملي است كه  هدف و ابزار توسعه محسوب مي شود، گفت: طي سالهاي گذشته  به دليل عدم انجام تعهدات توسط دولت، اجراي بازنشستگي  پيش از موعد، اجراي برخي مصوبات دولت و مجلس، دريافت  ماليات ازسود سرمايه گذاري، افزايش درصد بيكاري، دريافت  تعرفه ها و عوارض از تامين اجتماعي و عدم افزايش حقوق  متناسب با تورم، مصارف از منابع پيشي گرفته است.  وي افزود: باتوجه به اينكه دولت تصميم دارد تا در برنامه سوم توسعه كشور، به تحقق كامل اصل 29 قانون اساسي  بپردازد، نظام جامع تامين اجتماعي طراحي شده است تا در اين نظام، تمامي سازمانهاي بيمه اي، حمايتي و امدادي در سه بخش مربوطه و در قالب سازمان ملي رفاه و تامين اجتماعي، فعاليتي منسجم و هماهنگ داشته باشند. 
