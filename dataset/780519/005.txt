   اشاره: طرح اصلاح قانون مطبوعات كه هم اينك در كميسيون  ارشاد مجلس شوراي اسلامي در دست بررسي است از سوي محافل  مختلف اجتماعي و فرهنگي كشور مورد نقد قرار گرفته است.  مقاله زير با تاكيد بر ديدگاه حقوقي و فلسفه قانونگذاري  معتقد است صورت اصلاحيه با مبناي آن و نيز اصول متعددي  از قانون اساسي متضاد است و اين بر حجم ابهامات و اشكالات مي افزايد كه خلاف فلسفه اصلاحيه است.  نكته يكم: تضاد صورت اصلاحيه پيشنهادي قانون مطبوعات با مبناي آن  قوانين از يك منظر به قوانين مطلوب و قوانين منفور تقسيم  پذيرند. قانون مطلوب قانوني است كه صورت و مبناي آن با يكديگر تناسب داشته باشند و قانون منفور قانوني است كه  فاقد چنين تناسبي باشد. انشاء قانون و يا به عبارتي  منطوق آن را صورت قانون مي نامند و وجدان حقوقي جامعه را مبناي آن. وجدان حقوقي جامعه عام ترين اراده و وسيع ترين  تمايل جامعه است. اين اراده جمعي به اشكال مختلف ظاهر مي شود. گاه به صورت خودبخودي و ضمن عمل مكرر به يك  رفتار معين، قاعده رفتار در وجدان جامعه شكل مي گيرد و اراده جمعي به نام "عرف "ظاهر مي شود و گاه از طريق نهاد قانونگذار، در اين حالت قانونگذار اعلام كننده وجدان  جمعي است. حال اگر قانونگذار وجدان جمعي را به خوبي و آنچنانكه هست در قالب قانون جاي دهد، صورت چنين قانوني  با مبناي آن تطابق خواهد داشت و اگر در اين امر درماند،  قانوني كه مولود اوست، اعلام كننده اراده جمعي قلمداد نخواهد شد. قانون مطلوب و منفور وجه تسميه خود را از اين  ميل و كره مي گيرد.  گاه قانونگذار از ابتداء در انديشه تظاهر وجدان حقوقي  جامعه در شكل قانون نيست و به اين لحاظ دغدغه تطابق صورت  و مبناي قانون را نيز ندارد، در اين حال سعي او تجلي  اراده قدرت سياسي در قالب قانون است. در نظام هاي سياسي  مردم سالار چنين انديشه اي برخطاست، زيرا قدرت سياسي  متعلق به مردم است و زمامداران به اراده مردم زمام امور را در دست دارند و هر آينه به اراده مردم قدرت را به  ديگري نسپرند، مشروعيت خود را از كف مي نهند. بنابر اين  اگر قانونگذار درصدد درج ارائه زمامداران در صورت قانون  برآيد، مي توان گفت وصف مردم سالار بودن حاكميت را به  ديگر سو نهاده است. در چنين وضعيتي صورت قانون براراده  زمامدار سياسي استوار مي شود، نه بر وجدان جمعي. در وضعيت قبلي منفور بودن قانون منتج از عدم كفايت  قانونگذار و عجز او در تجلي مبناي قانون در صورت آن است.  طرح پيشنهادي جهت اصلاح قانون مطبوعات، مصداق بارز متني  است كه اگردر هيات قانون متجلي شود، عدم تطابق صورت  ومبنا را به روشني به نمايش مي نهد. به عبارت دقيق تر،  هدف از ارائه اين طرح تشديد بيش از پيش، فاصله بين صورت  قانون فعلي مطبوعات با مبناي آن يعني وجدان جمعي و خرد عام مردم ايران است. دلائل اين ادعا به اين شرح است:  يكم توسعه تكاملي اجتماعات بشري متمايل به تعميق اصل  حاكميت مردم بر سرنوشت اجتماعي خويش است. اين تمايل در عرصه راه اندازي مطبوعات به شكل نفي نظام پيشگيري و نسخ  قوانين راجع به آن به سمت اثبات نظام تنبيهي و تدوين  قوانين راجع به آن، تظاهر مي يابد طرح پيشنهادي، نظام  پيشگيري را تغليظ نموده و به اين لحاظ اصل حاكم بر توسعه  تكاملي اجتماعات بشر را كه هيچ قانونگذاري قادر به توقف  آن نيست، ناديده گرفته است. برخي از مصاديق اين ادعا به  شرح زير است:  الف: حقوق مطبوعات حقوق ناظر بر نشريات و مطبوعات است،  نشريات و مطبوعات اعم از نشريات و مطبوعات فاقد مجوز نشريات و مطبوعاتي كه هيات نظارت براي آنها مجوز صادر نموده است. به اين شرح كه، قانون مطبوعات قانون تكليفي  است. توضيح اينكه، وضع قانون توسط قوه مقننه طبق اصل 71 مبتني بر اختيار است نه تكليف ليكن در خصوص وضع قوانيني  كه قوه موءسس(مجلس خبرگان قانون اساسي)قوه مقننه را به  وضع قانون فراخوانده است اين امر مبتني بر تكليف مي گردد،  نه اختيار. مصاديق اين گروه از قوانين منجمله ذيل اصل  24 است. كه مقرر داشته: ".. تفضيل آن را قانون معين  مي كند. "در بيان امثال و قرائن اين قبيل قوانين مي توان  به ذيل اصل 7، اصل 53، 54، 100، 101، 104، 118، 139، 168 و اصول متعدد ديگر اشاره نمود، ضمن اصل 24، قوه مقننه  مكلف گرديده كه تفضيل آزادي طبع و نشر به نحو مطلق را به  صورت قانون در آورد. تبصره 2 ماده 1 طرح پيشنهادي شمول  قانون را محصوردر نشرياتي نموده كه از هيات نظارت مجوز نشر دريافت نموده است و به اين ترتيب مطلق آزادي نشر و طبع را مقيد ساخته است. آزادي نشر و طبع موضوع اصل 24 اقتضاء دارد كه اشخاصي كه بدون اخذ مجوز، نشريه منتشر نمايند در اجراي اصل 168 در دادگاه عمومي و درحضور هيات  منصفه محاكمه و در صورت محكوميت مجازات شوند، حال آن كه  اين اصلاحيه اين حق را ناديده گرفته است و اصل 24 و 168 را نقض نموده است.  ايراد فوق ناشي از يك ايراد اساسي و تعيين كننده اي است  كه نه تنها طرح اصلاحي اخير، بلكه قانون فعلي نيز از آن  رنج مي برد. اين ايراد اساسي اين است كه اصل 24 مبتني بر نظام تنبيهي است نه پيشگيري و در نظام تنبيهي صدور مجوز نشر پايگاهي ندارد. سياق قانونگذاري ضمن اصل 24 بر آزادي  طبع و نشر پايه گرفته است. اخلال در مباني اسلام و حقوق  عمومي، استثناء وارد بر اصل است. به اين معني كه اگر كاركرد نشريه اي منتهي به ورود اخلال به مباني اسلام و حقوق عمومي گرديد، قانون، آزادي چنين نشريه اي را محدود مي كند. تحقق اين احتمال نيز در گرو طبع و نشر است.  بنابراين در اجراي اصل 24 اولا: نشريات و مطبوعات در بيان مطالب آزادند ثانيا": اگر كاركرد آنها منتهي به  ورود اخلال در مباني اسلام و حقوق عمومي گرديد، آزاد نيستند. بر اين اساس محدوديت موضوع اصل 24 وارد بر مراحل  پس از نشر است نه قبل از آن و اين امر منطبق بر نظام  تنبيهي است. حال آن كه منوط نمودن آزادي طبع و نشر به  اخذ مجوز، اعمال محدوديت قبل از نشر و طبع مي باشد و اين  امر منطبق با نظام پيشگيري است كه اصل 24 با آن بيگانه  است. علي الاصول پس از تصويب قانون اساسي مي بايست قانون  مصوب شوراي انقلاب كه اعمال حق نشر را منوط به اخذ پروانه نموده، اصلاح و بر اساس اصل 24 سيستم تنبيهي بر قانون مطبوعات حاكم مي گرديد. نه تنها اين امر تحقق  نيافت و به عبارتي قوه مقننه نه تنها به اين تكليف عمل  ننمود، بلكه در قانون سال 64 آن را تشديد نمود و در طرح  پيشنهادي نيز همان مسير با شدت بيشتري طي شده است.  ب: تغليظ سيستم پيشگيري در اصلاحيه پيشنهادي جهت ماده 8 نيز به شدت مشهود است. در اين اصلاحيه ضرورت برخورداري  متقاضي مجوز نشر از توانايي مالي جهت اداره نشريه به مدت  سه ماه ملحوظ گرديده است و تشخيص اين امر نيز بر عهده  هيات نظارت نهاده شده است. روش تشخيص توانايي مالي  متقاضي نامعين است و اين در حالي است كه نشريه اعم است  از مندرجات چند ورق كاغذ روزنامه اي، كه نياز به تمكن  مالي چنداني ندارد. در عين حال در صورتي كه متقاضي نشر شخص حقوقي باشد، تمكن مالي، با توجه به سرمايه ثبت شده  آن مشخص مي گردد كه تامين آن براساس روش هايي است كه در قانون تجارت(لايحه اصلاحي)ملحوظ گرديده و طبق اين  روش ها تامين 35 درصد از سرمايه ثبت شده به صورت نقد كفايت مي كند. آيا هيات نظارت ضمن تشخيص توانايي مالي  شخص حقوقي متقاضي به اين امور نيز توجه خواهد نمود؟ از سوي ديگر طرح پيشنهادي جهت اصلاح ماده 8، استفاده  نشريات از كمك هاي مستقيم و غيرمستقيم خارجي را منع  نموده است در نگاه اول چنين منعي منطقي و معقول است،  زيرا واژه "خارجي "علي الاصول به كشورهاي بيگانه و اشخاص  حقيقي و حقوقي تبعه آنها برمي گردد. حال آن كه چنين اصلي  محقق نيست. واژه "خارجي "سازمانهاي بين المللي را نيز در برمي گيرد، آيا اخذ كمك از سازمانهاي بين المللي نيز مشمول ممنوعيت قرار دارد؟ در اين صورت آيا چنين منعي فقط بايد گريبان مطبوعات را بگيرد؟ آيا سازمانهاي دولتي  ايراني و يا سازمانهاي شبه دولتي مثل نهادهايي كه با قاچاق مواد مخدر مبارزه مي كنند يا نهادهايي كه استفاده  صلح آميز از انرژي اتمي را در دست دارند از كمك هاي  سازمانهاي بين المللي استفاده نمي كنند؟ همانگونه كه  ملاحظه مي شود دامنه عموم و اطلاق واژه "خارجي "بسيار گسترده است و سازمانهاي بين المللي را نيز در برمي گيرد.  ج: مصداق شديد تغليظ سيستم پيشگيري در اصلاحات پيشنهادي  جهت ماده 9 به چشم مي خورد. اصلاحيه پيشنهادي جهت بند 1 ماده 9 ناظر بر تبديل "تابعيت ايران "به "ايراني الاصل " بودن است. تابعيت يا" اصلي "است و يا" اكتسابي ". "تابعيت  ايران" اعم است از اتباع اصلي ايران يا اشخاصي كه طبق  قوانين ايران به تابعيت ايران پذيرفته شده اند(بند 7 اصل 976 قانون مدني). كليه ايرانيان اعم از دارندگان  اصلي واكتسابي از كليه حقوق برخوردارند، ليكن استثنائات  مشخصي ضمن ماده 982 قانون مدني براي دارندگان تابعيت  اكتسابي در نظر گرفته شده است كه به هر حال محروميت از آزادي بيان كه حق موضوع اصل 24 وجه ممتاز آن است، در زمره استثنائات ماده 982 قرار ندارد. حتي تصدي پست هاي  غير مهم اطلاعاتي و امنيتي نيز از آنان سلب نشده است.  بند 1 ماده 9 قانون مطبوعات سال 64 اين اصل را رعايت  نموده است. علي الظاهر نظر تدوين كنندگان طرح پيشنهادي  اين بوده كه محروميت هاي موضوع ماده 982 را در مورد دارندگان تابعيت اكتسابي توسعه دهد. حال آن كه احيانا"  به علت درك مشتبه از" تابعيت اصلي "و" ايراني الاصل بودن " اين دو وضعيت را يكسان شمرده اند حال آن كه تابعيت  اصلي شامل كليه اشخاصي است كه تابعيت ايران را تحصيل  ننموده اند و تابعيت آنها اكتسابي محسوب نمي شود.  دارندگان تابعيت اصلي، ممكن است ايراني الاصل نباشند،  زيرا ايراني الاصل بودن منوط به آن است كه اجداد او نيز ايراني باشند. شرط ايراني الاصل بودن حتي در مورد داوطلبان نمايندگي مجلس شوراي اسلامي(بند 2 ماده 28 قانون انتخابات مجلس شوراي اسلامي)نيز اعمال نمي شود.  بندهاي 6 و 7 طرح پيشنهادي جهت افزودن به ماده 9 نيز كه  قيود ديگري بر صدور مجوز نشر افزوده موجبات تضييق حق  موضوع اصل 24 و تغليظ نظام پيشگيري را فراهم مي آورد.  شرط" پايبندي و التزام عملي به قانون اساسي "شرطي است كه  قبل از مردم متوجه قدرت سياسي است. قانون اساسي قراردادي  است كه مردم با يكديگر منعقد نموده اند و براساس آن قدرت  سياسي رابوجود آورده اند. قانون اساسي ابزاري است كه  قبل از هر چيز بايد قدرت دولت را مهار كند، زيرا احتمال  پايبندي آن به قانون اساسي و التزام عملي به اين پايبندي  به لحاظ در اختيار داشتن قدرت، مردد است. علي الاصول  متقاضي نشر توان عدم پايبندي به قانون اساسي را ندارد.  زيرا اگر فعلي كه عدم پايبندي او را ثابت كند مجرمانه  باشد، تعقيب و مجازات مي گردد و در غير اين صورت به  قانون اساسي پايبند است. مردم بايد نظارت كنند كه قدرت  سياسي به قانون اساسي پايبند باشد و درعمل ملتزم به آن،  نه بالعكس. بند 7 پيشنهادي طرح اصلاحي نيز بيماري شايع  قوانين ناظر بر حقوق ملت را به نمايش مي نهد. در اين بند وابستگي به گروههاي غيرقانوني از موارد محروميت از داشتن  مجوز نشر شمرده شده است. حال آن كه اين پرسش بديهي و گزنده هنوز مطرح است كه آيا گروه هاي عمده سياسي در حال  حاضر محوز قانوني دارند يا خير؟ آيا وابستگي به  گروه هايي كه خود را به تشخيص خود موضوع قانون  برنمي شمرند، از موجبات محروميت از داشتن مجوز نشر به  استناد بند 7 پيشنهادي طرح اصلاحي جهت افزودن به ماده 9 قانون مطبوعات به شمار مي آيد؟ آيا معتقدين به طرح  پيشنهادي خود را موظف به پاسخ به اين پرسش برمي شمرند؟ د: افزايش تعداد هيات نظارت كه صدور مجوز را در اختيار دارد، از ديگر مصاديق تشديد سيستم پيشگيري است. افزايش  تعداد اين هيات كه صدور مجوز را تابع سليقه هاي جديد مي كند، خود حق موضوع اصل 24 قانون اساسي را موضوع سليقه  نهادهاي حكومتي مي نمايد، تمايلات سياسي آن ها خود معضل  ديگري براي متقاضيان نشر فراهم مي آورد كه پرداختن به آن  وصف حقوقي ندارد.  دوم: آثار و تبعات مقابله صورت قانون مطبوعات با مبناي آن  چنانچه صورت قانون با مبناي آن الفت داشته باشد، اجراي  چنين قانوني نياز به نظارت و كنترل و احيانا" توسل به  وسائل اجباركننده ندارد. زيرا اگر اعضاي يك جامعه قانوني  را با خواست و اراده خود هماهنگ ارزيابي نمايد، خود با شوق به اجراي آن روي مي آورد، بدون اينكه كسي يا نهادي  جامعه را به اجراي آن فرا خوانده و يا مجبور كند. اگر اين خواست و اراده در صورت قانون نيز متجلي نگردد، جامعه  خود ضرورت آنرا احراز نموده و در هيات عرف به اجراي آن  روي مي آورد. وقتي كه پارلمان اين خواست و اراده جمعي را به لباس قانون در مي آورد، آنرا اعلام مي كند نه اينكه  به آن موجوديت مي بخشد ايجاد قانون با مبناي آن يعني  وجدان عمومي جامعه است واعلام آن با پارلمان. حال اگر پارلمان خود به ايجاد قانون روي آورد، چه تبعاتي خواهد داشت؟ بديهي ترين نتيجه اين وضع نامطلوب تبديل چنين قانوني به  " قانون منفور" خواهد بود زيرا جامعه در اجراي آن شوق و ميلي نخواهد داشت، اين وضعيت، قانوني با اين وصف را در موزه قوانين متروك قرار مي دهد، قوانين متروك به قوانيني  اطلاق مي گردد كه بدون اينكه نسخ يا ابطال شوند به اجرا در نمي آيند. چگونه مي توان از استقرار قانون منفور در موزه قوانين ممانعت نمود؟ و يا آنها را از موزه خارج  ساخته و به اجرا در آورد؟ تنها يك روش وجود دارد و آن  توسل به وسائل اجباركننده است. به عبارت ديگر اجراي  قانوني كه صورت و مبناي آن با هم بيگانه است فقط به زور ميسر مي گردد و بديهي است كه جامعه در برابر اجراي آن  مقاومت خواهد نمود و اصرار بر اجراي قانوني كه با مقاومت  مردم مواجه مي گردد نيز راه حل هاي از پيش تعيين شده اي  را فراراه اجباركنندگان قرار مي دهد.  نتيجه نامطلوب ديگري كه از محدود نمودن حق موضوع اصل 24 قانون اساسي عايد مي گردد، شوق مردم به كسب اخبار و اطلاعات از رسانه هاي غير ملي است.  ديگر از تبعات اين امر رواج بازار شايعه است.  رواج نشريات فاقد مجوز نيز از ديگر پيامدهاي تقويت نظام  پيشگيري است. اين قبيل نشريات كه اصطلاحا" "شبنامه " خوانده مي شوند، پيامد طبيعي محدود بودن حق نشر است.  محمد شريف - حقوقدان 
