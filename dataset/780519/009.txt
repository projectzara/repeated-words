 گروه علمي فرهنگي: وزير فرهنگ و آموزش عالي گفت: بدگماني  و سوءظن نسبت به نهاد دانشگاه و قشر دانشگاهي و دانشجو،  آفت رشد علمي است.  دكتر" مصطفي معين "دوشنبه در مراسم گشايش دوازدهمين  گردهمايي دانشجويان شاغل به تحصيل در خارج از كشور افزود:  اشاعه تفكراتي كه خشونت را تقديس و پرسشگري را برابر بي اعتقادي مي داند، مقدمه انسداد رشد علمي است.  وي اظهار داشت: اگر براي دانش و دانشمند و دانش پژوه  حرمت و اعتباري قايل هستيم، بايد نهاد دانشگاه و قشر دانشگاهي و دانشجو را باور داشته باشيم و به عنوان  سرمايه ملي تلقي كنيم.  وي، آزادي، امنيت، عدالت، استقلال، و معنويت را از مولفه هاي اصلي رشد و شكوفايي علمي دانست و افزود: مساله  انجماد علمي يا فرار مغزها، معلول بي توجهي به اينگونه  ضرورتها در قبال دانشگاه و دانشگاهيان است.  وزير فرهنگ و آموزش عالي همچنين گفت: حرمت نهادن به  دانشگاهيان ودانشجويان و نقش آفرين دانستن اين قشر و نهاد در همه عرصه ها و تحمل هزينه هاي اجتماعي و اجرايي  آن از جمله قواعد و لوازم درمان بيماري علم ستيزي است.  معين افزود: پس از درمان اين بيماري است كه مي توانيم  به توسعه علمي و انساني به عنوان محور توسعه همه جانبه،  متوازن و پايدار كشور بيانديشيم.  گردهمايي چهارروزه دانشجويان شاغل به تحصيل خارج از كشور از ديروزدر محل دانشكده صنعت آب و برق شهيد عباسپور تهران آغاز شد.  در اين گردهمايي كه با هدف تداوم ارتباط دانشجويان با ميهن اسلامي وآشنايي بيشتر آنان با دستاوردهاي علمي،  تحقيقاتي و فرهنگي برپاشده، 120 دانشجوي بورسيه دكتراي  شاغل به تحصيل در 12 كشور جهان در رشته هاي فني و مهندسي،  علوم پايه، علوم انساني، دامپزشكي، هنر وكشاورزي شركت  دارند.  ديدار با مسئولان آموزش عالي، شركت در ميزگردهاي علمي،  فرهنگي، سياسي و اجتماعي، بازديد از مراكز تحقيقاتي و صنعتي و آشنايي با پيشرفتها ونيازهاي آن مراكز از جمله  برنامه هايي است كه براي شركت كنندگان اين  گردهمايي تدارك ديده شده است. 
