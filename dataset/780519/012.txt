 گروه اقتصادي: در صورت تصويب آئين نامه اجرايي تبصره 35 قانون بودجه سال 78 كل كشور توسط كميته تبصره 35 در دولت،  كار واگذاري 200 شركت دولتي زير پوشش سازمان گسترش و نوسازي صنايع ايران و سازمان صنايع ملي از شهريورماه  جاري آغاز مي شود.  ايرج اكبريه معاون وزير صنايع و مسئول انجمن هاي تخصصي  صنايع همگن و مسئول واگذاري كارخانه ها و شركتهاي وزارت  صنايع ديروز با اعلام اين مطلب در جمع خبرنگاران تصريح  كرد: وزارت صنايع عزم جدي براي واگذاري وظايف تصدي گري و نيز كارخانه هاي زير پوشش خود به مردم را دارد كه از لوازم تحقق چنين امري ايجاد تشكل هاي صنعتي در كشور است.  اكبريه گفت: در نتيجه پيگيريهاي اين وزارتخانه در چند سال گذشته و براساس تبصره 41 قانون برنامه دوم توسعه  درباره ايجاد تشكل هاي خصوصي و واگذاري امور به مردم و نيز خواست خود صنعتگران در هشتادويكمين جلسه شوراي عالي  اداري در دي ماه 77 مصوبه اي براي كاهش تصدي دولت و ترويج و حمايت از تشكل هاي صنعتي و مشاركت عامه مردم در تصدي امور قابل واگذاري و نيز ايجاد رقابت سالم تصويب شد كه در نتيجه آن بر ايجاد انجمن هاي تخصصي صنايع همگن  تاكيد شد.  وي گفت: به زودي انجمن هاي تخصصي همگن در مراكز استانها تشكيل خواهد شد كه مجموعه اين انجمن ها مي توانند خانه  صنعت را تشكيل دهند.  وي افزود: وزارت صنايع آمادگي لازم را براي صدور مجوز ايجاد خانه صنعت و انجمن تخصصي صنايع همگن در استانها دارد و متقاضيان مي توانند اقدام كنند. مسئول انجمن هاي  تخصصي همگن وزارت صنايع هدف از تشكيل اين انجمنها را علاوه بر مشاركت دادن مردم و تشكل هاي صنفي در امور تصدي گرايانه و واگذاري امور به آنها، دخالت دادن آنها در تصميم سازي وتصميم گيري براي ارتقاي صنعت با هدف حضور اين صنايع در بازارهاي جهاني اعلام كرد. اكبريه افزود:  براي حداقل 9 رشته تخصصي همگن در وزارت صنايع مجوز ايجاد انجمن صادر مي شود كه از اين قرار است: صنايع فلزي،  صنايع ماشين سازي، خودرو، برق و الكترونيك، غذايي،  داروئي و بهداشتي، شيميايي و سلولزي، كاني هاي غير فلزي  و ريخته گري كه البته زير مجموعه هاي اين صنايع را نيز شامل مي شود. مسئول انجمن هاي تخصصي همگن تصريح كرد: اين  وزارتخانه با اعتقاد به واگذاري امور مردم به خودشان و نيز نياز وزارت صنايع به منابع مالي بر اجراي سريع قانون  واگذاري شركتهاي دولتي اصرار دارد.  وي گفت: به ما قول داده شده كه حداكثر تا هفته آينده  دستورالعمل هاي لازم درمورد شيوه واگذاري شركتها ابلاغ و به اجرا گذاشته شود. 
