 گروه اقتصادي: با ساخت دريچه هاي شعاعي سد مخزني كرخه به  همت يك واحد توليدي در داخل ايران معادل چهار ميليون  دلار صرفه جويي ارزي حاصل شد.  به گزارش خبرنگار ما دريچه شعاعي سد مخزني كرخه 22 متر شعاع، 15 متر عرض، 5/18 متر ارتفاع و 135 تن وزن دارد و قرار است به عنوان سرريز سد كرخه نصب شود. سيد علي آذر آبادگان معاونت پژوهشي اين طرح در جمع خبرنگاران  بازديدكننده از گروه صنعتي سديد كه با حضور وزير صنايع  همراه بود گفت: نخستين تجربه طراحي تجهيزات هيدرومكانيك  توسط كارشناسان ايراني در سد پانزده خرداد صورت گرفت كه  متاسفانه به دليل نوع سازماندهي، بدون بيان هيچ علتي از سوي شركت خارجي - كه بايد تاييد كند- مورد قبول قرار نگرفت و نتوانست مبناي ساخت قرار گيرد. وي با اشاره به  اينكه طراحي و ساخت دريچه سد مخزني كرخه از سال 1372 آغاز شده است گفت: ساخت اين دريچه اكنون به تاييد كارشناسان خارجي رسيده و اكنون براي نصب به عنوان سرريز سد كرخه آماده است، ضمن آنكه اين واحد توليدي آمادگي خود را براي مشاركت در طرح آبرساني در كشور اردن با اعتباري  معادل 500 ميليون دلار اعلام كرده است. به گفته  آذرآبادگان با ساخت اين دريچه در داخل دست كم 4 ميليون  دلار صرفه جويي ارزي حاصل شده و براي 800 نفر اشتغال  ايجاد شده است. 
