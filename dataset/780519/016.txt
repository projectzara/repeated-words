 تهران، خبرگزاري جمهوري اسلامي: "اتال بيهاري واجپايي " نخست وزير هند در جريان گردهمايي اعضاي حزب بهاراتيا جاناتا در ورزشگاه دهلي نو در مورد تاثير عميق بي ثباتي  سياسي دراز مدت هند بر اقتصاد آن كشور هشدار داد.  شبكه خبري سي ان ان روز دوشنبه با اشاره به اين كه  واجپايي حزب خود را براي شركت در انتخابات عمومي ماه  سپتامبر(شهريور)آماده مي كند افزود سقوط دولتهاي  ائتلافي در هند و برگزاري انتخابات متعدد تاثير منفي بر امنيت سرمايه گذاري در هند داشته و موجب عميق شدن بحران  اقتصادي هند مي شود.  به گفته اين شبكه از چند ماه قبل كه دولت ائتلافي حزب بهاراتيا جاناتا متعلق به هندوها سقوط كرد و حزب كنگره  نيز نتوانست دولت جديد را تشكيل دهد، هند فاقد دولت  قانوني پايدار بوده است.  در اين حال انتظار مي رود انتخابات عمومي ماه سپتامبر بر اين بي ثباتي پايان دهد اما واقعيت آن است كه هم اكنون  هيچ حزبي از چنان قدرتي كه لازمه تشكيل يك دولت با ثبات  است برخوردار نيست. 
