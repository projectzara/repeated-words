 مطلوبترين شكل دسترسي يك جامعه به كتاب و كتابخواني،  وجود يك كتابخانه عمومي در هر محله است. در شهر بزرگ و پرجمعيت تهران، علاوه بر كتابخانه هاي عمومي كه از قدمت  بيشتري برخوردار مي باشند، صدها كتابخانه در طول دهه  اخير به همت شهرداري تهران و با همكاري مردم به وجود آمده است و مجموعه كتابخانه هاي نوبنياد نيز به نوعي  براي اهل مطالعه قابل بهره برداري مي باشد. اما آنچه كه  نياز واقعي مردم به كتاب را در محله هاي مختلف شهر پاسخ  مي گويد، تنها مكان فيزيكي كتابخانه با شماري كتاب قديمي  نيست، بلكه به صورت جرياني پيوسته بايد تازه هاي نشر به  اين كتابخانه ها راه يابد و مردم از اين طريق به كتابهاي  تازه دسترسي داشته باشند.  همچنين وجود كتابهاي پژوهشي به تعداد كافي و مورد نياز در اين قبيل كتابخانه ها به رشد و بالندگي فرهنگي جامعه  بيش از بيش كمك خواهد كرد. يك كتابخانه با ذخيره متوسطي  از كتابهاي مورد نياز جامعه در تمام فصول، انبوه  مشتاقان به كتاب را به خود جلب مي كند.  بحث اصلي ما در اين گزارش كه بخش پاياني آن را مي خوانيم، خلوت بودن برخي كتابخانه هاي عمومي در فصل  تابستان يعني زمان فراغت بخش قابل توجهي از جمعيت جوان  كشور ماست كه به بررسي آن پرداخته ايم.  كتابخانه هاي عمومي مكان هاي مناسبي براي دستيابي اقشار مردم به كتاب مي باشد. اما اين نياز وقتي تامين مي شود كه در يك كتابخانه به اندازه كافي كتاب وجود داشته باشد.  در اين مورد، دو شهروند به پرسش هاي ما پاسخ گفته اند.  دسترسي نداريم  " فرزين ربيع نژاد" كارمند يك شركت سازنده لوازم  الكترونيك در پاسخ به سوءال ما كه تا چه اندازه به  كتابخانه هاي عمومي و كتابهاي مورد علاقه خود در اين  مكان ها دسترسي دارد، مي گويد: بدون ترديد در دو سال  گذشته تحت تاثير جهت گيري هاي خوب و مثبت فرهنگي دولت در جهت تشويق و ترويج نشر و عرضه كتاب خيلي از كتابهاي  مورد نياز و علاقه اهل مطالعه چاپ و منتشر شده است. اگر از گراني قيمت كتاب كه از موانع مهم دسترسي اقشار كم  درآمد به اين كالاي مهم فرهنگي است، چشم پوشي كنيم،  نمي توانيم تنوع و فراواني عرضه كتاب را در اين سالها ناديده انگاريم و اين تحول مثبت و تاثيرگذار را با ديده  تحسين ارزيابي نكنيم اما آهنگ نشر و عرضه كتاب با نحوه  عرضه آن در كتابخانه هاي عمومي سازگار نيست. وقتي از مسئولان كتابخانه اي كه من به آنجا مراجعه مي كنم سراغ  كتابهاي جديد را مي گيرم، اغلب با پاسخ منفي روبه رو مي شوم و هميشه دليل كمبودهاي مالي را مطرح مي كنند.  يعني كتابخانه هاي عمومي، بودجه و امكانات كافي براي  تامين كتاب مورد نياز علاقه مندان را ندارند بسياري از افراد از جمله دانش آموزان و دانشجويان كه به دلايل  اقتصادي قادر به خريدن كتاب نمي باشند، از دسترسي به  كتابهاي مورد علاقه خودشان در كتابخانه هاي عمومي محروم  مي مانند. به نظر مي رسد كه تامين كتاب مورد نياز براي  اين قبيل اماكن فرهنگي بايد به عنوان يك وظيفه پراهميت  تلقي شود و حتي نيكوكاران و كساني كه از تمكن مالي كافي  برخوردار مي باشند، در اين زمينه مي توانند به نحو احسن  موءثر باشند و كتابخانه هاي عمومي را از عنوان هاي جديد كتاب مورد نياز مردم پركنند.  " خانم آصف نيا" كتابدار بازنشسته يكي از كتابخانه هاي  بزرگ تهران مي گويد: "تغييرات پي درپي سياست هاي فرهنگي  در يك دهه اخير بر وضعيت كتابخانه هاي عمومي تاثير منفي  به جا گذاشت. چند بار خود شاهد بودم كه برخي مديران  كتابهاي مفيد و قابل استفاده براي اقشار مردم را تحت  تاثير سليقه هاي شخصي يا سياست هايي كه به آنها ابلاغ  مي شد، از كتابخانه دور مي كردند و مراجعان هميشه با پاسخ منفي روبه رو مي شدند سپس مدير ديگري با ديدگاه  تازه، خواستار بازگرداندن كتابهاي خارج شده قبلي به  كتابخانه مي شد و اين فراز و نشيب سياست هاي فرهنگي  لطمات زيادي به برنامه هاي كتابخانه ها در رابطه با مراجعان آن وارد ساخت. خوشبختانه، حالا، كتابهاي زيادي  روانه بازار شده است و ضمن كساد كردن كار قاچاقچيان كتاب،  بر رونق مطالعه و كتابخواني افزوده است، اما تا زماني  كه سياست پايداري براي به روز نگه داشتن خزانه  كتابخانه ها به اجرا درنيايد، نمي توان به نياز مراجعان  پاسخ داد و بدون شك اين قبيل كاستي ها به رشد و بالندگي  فرهنگ عمومي جامعه لطمه مي زند. " " ب. سهرابي "دانشجو مي گويد: "انتخاب و تهيه كتاب براي  كتابخانه هايي كه براي استفاده عموم در نظر گرفته شده  بايد با دقت لازم انجام شود تا پاسخگوي نياز مراجعان  باشد. ايرادي كه در اين مورد به يكي از بزرگترين مركز نشر كتابهاي كودكان و نوجوانان در كشور وارد مي باشد،  اين است كه به مرور، ديدگاههاي سليقه اي بر نياز واقعي  مراجعين به اين مركز غلبه كرده است و همين سبب شده است  كه كودكان و نوجوانان از مطالعه اين قبيل كتابها، چشم  بپوشند تجربه نشان داده است در اين مراكز هر اندازه  تصميم گيري ها با ذوق و نياز مخاطبان نزديك تر باشد،  كتابها خواستاران بيشتري پيدا مي كنند و اعمال  سليقه هاي ناهماهنگ با اين خواست ها سرمايه ها را هدر مي دهد.  سالن هاي مطالعه  كميته انتخاب و بررسي كتاب كار انتخاب و ارسال كتاب به كتابخانه ها را به انجام  مي رساند. اين كميته كتابها را از نظر محتوا و موضوع  دسته بندي كرده و به كتابخانه ها مي فرستد. به عنوان  مثال كتابهاي تخصصي و سنگين به يك كتابخانه درجه 3 و 4 فرستاده نمي شود و يك كتاب ساده نيز به يك كتابخانه  درجه 1 ارسال نمي گردد.  ضرغامي معاون دبيرخانه هيات امناي كتابخانه هاي عمومي  كشور مي افزايد: "مشكل عمده اي كه در حال حاضر با آن  مواجه هستيم وجود قرائت خانه ها است كه حدود بالاي 50 درصد فضاي كتابخانه ها را اشغال كرده و محصلين و دانش آموزان از آن استفاده مي كنند يعني دانش آموزان از آنها براي درس خواندن استفاده مي كنند اگر اين  قرائت خانه ها را صرف فضاي مخزن كتاب و محيط كتابخانه  كنيم كارايي بيشتري خواهد داشت. البته ما از اين رويكرد استقبال مي كنيم چون حداقل به اين شكل نوجوانان با محيط كتابخانه آشنا مي شوند اما ممكن است اين توهم به وجود آيد كه كتابخانه براي درس خواندن است. اگر موءسسات آموزشي  براي خودشان سالن هاي مطالعه داشته باشند ديگر اين مشكل  هم براي كتابخانه هاي عمومي سطح شهر پيش نمي آيد و به  اين ترتيب فقط كساني به كتابخانه مراجعه مي كنند كه به  كتاب نياز دارند كتابخانه هاي ما زماني رونق مي گيرند كه ما حفظ كردن را از نحوه آموزش حذف كنيم و استفاده از كتاب براي تحقيق و آموزش را رواج دهيم. " براي رواج فرهنگ مطالعه مثل هر عادت خوب ديگر بايد از كودكي آغاز كرد. تاسيس كتابخانه هاي مخصوص گروه سني  كودكان و نوجوانان با به كارگيري سياستهاي موءثر جهت علاقه مند كردن كودكان به  كتاب مي تواند يكي از اهداف كتابخانه هاي كشور باشد.  خانم ميرزا كارشناس مسئول امور فرهنگي كتابخانه هاي  كانون پرورش فكري كودكان و نوجوانان تهران در مورد فعاليتهاي اين كتابخانه ها مي گويد:  " كانون پرورش فكري در سطح كشور 400 واحد كتابخانه دارد كه 52 واحد آن در استان تهران فعاليت دارد و كودكان و نوجوانان هفت تا شانزده سال مي توانند از اين  كتابخانه ها استفاده كنند. بيشتر كتابهاي موجود در اين  كتابخانه ها با توجه به شرايط سني كتابهاي داستاني و كتابهاي علمي، مذهبي، تاريخي و ادبي كه قالب داستاني  دارند هستند كه توسط كميته بررسي كتاب انتخاب و ارسال  مي شوند. تمام ناشراني كه كتابهاي كودكان و نوجوانان  منتشر مي كنند كتابهايشان را براي كميته بررسي مي فرستند و بعد از گزينش و كسب امتياز قبولي توسط امور بازرگاني  خريداري شده و به كتابخانه ها فرستاده مي شوند. " فعاليتهاي فرهنگي، هنري و ادبي نيز با اهداف خاصي با توجه به گروه سني در كتابخانه ها انجام مي شوند كه در بخش فرهنگي قصه گويي، كتابخواني، معرفي شخصيتها،  شعرخواني، مسابقات، آموزش كاردستي، بازديد و معرفي كتاب و در بخش هنري نقاشي، خوشنويسي، سفال و.. و در بخش ادبي  استعدادهاي بچه ها در زمينه هاي ادبي مثل شعر، قصه نويسي  و مقاله نويسي رشد و جهت داده مي شود كه هدف از تمام اين  فعاليتها اين است كه بچه ها عادت به كتابخواني پيدا كنند.  با توجه به آنچه گفته شد اگر چه افزايش تعداد كتابخانه ها در سطح شهر را مي توان از گامهاي مثبت در جهت آشتي دادن مردم با كتابخواني دانست اما از آنجا كه  به اين مسئله به طور ريشه اي توجه نمي شود نمي توان آثار وسيعي را در همگاني كردن فرهنگ مطالعه در ميان مردم  مشاهده كرد.  از طرف ديگر تا زماني كه دانش آموزان و دانشجويان ما مجبورند براي گسترش اطلاعاتشان تنها به كتب درسي اكتفا كنند، تا زماني كه تحقيق و پژوهش را از ابتداي آشنايي  كودكان با كتاب در آنها زنده نكنيم و تا زماني كه در ارزيابي دانشجو و دانش آموز تنها به محفوظات مربوط به  كتب درسي بسنده كنيم نبايد توقع داشته باشيم كه  كتابخانه هايمان پر از جويندگان علم باشد بلكه با اين  روش هميشه و هميشه از كتابخانه ها به عنوان سالن درس  خواندن استفاده خواهد شد.  " فهيمه صاحبي " 
