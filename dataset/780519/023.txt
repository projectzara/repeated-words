 تبريز- خبرنگار همشهري: تلفات وقوع سيل در تعدادي از روستاهاي شهرستان بستان آباد در استان آذربايجان شرقي سه  نفر كشته و يك مجروح اعلام شد.  معاون فرماندار بستان آباد گفت: جريان سيل عصر روز يكشنبه شروع شد و تا ساعاتي از شب ادامه داشت كه طي  آن در دو روستاي "ايمناب قديم "و" كرجان "خساراتي ايجاد شد و تعدادي ازواحدهاي مسكوني دچار آب گرفتگي شدند.  مسئول هلال احمر شهرستان بستان آباد نيز گفت: سه نفر از اعضاي يك خانواده در روستاي "ايمناب قديم "كه درحال كار در مزرعه كشاورزي بودند در جريان سيل گرفتار شده و كشته  شدند.  سيد موسي ملوكي افزود: كشته شدگان اين حادثه سه خواهر در سنين 22 و 5و 4 ساله بودند كه اجساد دو تن از آنها كشف شد.  وي افزود: يك نفر مجروح اين حادثه نيز كه يك زن 25 ساله  است براي مداوا به شهر بستان آباد منتقل شده است.  گروههاي امدادي متشكل از نيروي انتظامي، جمعيت هلال احمر،  گروههاي امداد مردمي و اداره راه از اولين ساعات بروز حادثه واردعمل شده و به ياري آسيب ديدگان شتافتند.  جريان سيل در بخشهايي از شهرستان ميانه نيز دراستان  آذربايجان شرقي به كشته و مجروح شدن سه نفر انجاميد.  سيل در ميانه عصر روز يكشنبه شروع شد و طي آن يك نفر كشته و دو نفر مجروح شده و به اراضي كشاورزي 12 روستاخسارات سنگيني وارد شده است.  فرماندار ميانه روز دوشنبه افزود: روستاهاي "عجمي، چخمور،  قواق عليا، قواق سفلي، كولا، بوداق بيگ، زرد ملك، اكرم  آباد و كنگاور" بر اثر سيل خسارات عمده اي متحمل شده اند.  " اروجعلي محمدي "اضافه كرد: همچنين دو پل در اثر اين  سيل تخريب شده و دهها راس از احشام روستائيان نيز تلف  شده است.  جريان سيل مجموعا باعث كشته شدن شش نفر و نيز زخمي شدن  حدود 10 نفر شده است. 
