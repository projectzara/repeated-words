 * يلتسين با معرفي ولاديمير پوتين به عنوان نامزد نخست وزيري از وي به عنوان جانشين خود نام برد * يلتسين در يك سال گذشته چهار نخست وزير عوض كرد    كرينكو پريماكف چرنوميردين استپاشين پوتين  بوريس يلتسين رئيس جمهور روسيه براي چهارمين بار در يك  سال گذشته و در يك اقدام غيرمترقبه نخست وزير اين كشور را بركنار كرد.  به گزارش خبرگزاري ها، يلتسين بامداد ديروز با بركناري  سرگئي استپاشين نخست وزير روسيه ولاديمير پوتين رئيس  سازمان امنيت فدرال و دبير شوراي امنيت ملي روسيه را به  عنوان جانشين وي براي كسب راي اعتماد به دوما معرفي كرد.  دولت استپاشين در ارديبهشت ماه سال جاري بعد از آنكه  يلتسين يوگني پريماكف را از نخست وزيري بركنار كرد كار خود را آغاز كرد.  يلتسين در پيامي كه ديروز از شبكه هاي تلويزيوني روسيه  پخش شد از پوتين به عنوان جانشين آينده خود در مقام  رياست جمهوري اين كشور نام برد.  وي در اين پيام بدون ذكر دليلي براي بركناري استپاشين از وي سپاسگزاري كرد و گفت، استپاشين بايد دلايل بركناريش  را درك كرده باشد. و يلتسين اظهار اميدواري كرد كه در انتخابات آينده رياست جمهوري روسيه كه در تابستان آينده  انجام مي شود مردم اين كشور به پوتين راي دهند. تحليلگران  پوتين را از متحدين آناتولي چوبايس سرسخت ترين اصلاحگراي  اقتصادي روسيه مي دانند.  يلتسين همچنين در اين پيام تاريخ برگزاري انتخابات  پارلماني روسيه را 19 دسامبر اعلام كرد.  استپاشين دقايقي بعد از انتشار خبر بركناريش از دليل اين  اقدام اظهار بي اطلاعي كرد و گفت، يلتسين به عنوان  رئيس جمهور حق دارد چنين كاري كند.  رسانه هاي روسيه بركناري استپاشين را با ظهور يوري لوژكف  شهردار مسكو در صحنه سياسي اين كشور بي ارتباط نمي دانند.  اين سياستمدار جاه طلب هفته گذشته اعلام كرد با چندين تن  از دولتمردان روسيه يك ائتلاف قدرتمند تشكيل داده است.  برخي منابع مي گويند، يلتسين بارها از استپاشين خواسته  است از اين ائتلاف كناره گيري كند.  سخنگوي دوماي روسيه اعلام كرد، پارلمان احتمالا" روز جمعه در مورد نخست وزير پيشنهادي يلتسين تصميم گيري  مي كند.  تحليلگران معتقدند باتوجه به اينكه تنها چند ماه به  انتخابات دوماي روسيه باقي مانده و بعد از آن دولت بايد كناره گيري كند، نمايندگان پارلمان به نامزد پيشنهادي  كرملين راي خواهند داد.  در پي انتشار خبر بركناري استپاشين ارزش يورو پول واحد اروپايي كاهش يافت. تحليلگران علت كاهش ارزش يورو را نگراني سرمايه گذاران خارجي از سرمايه گذاري در روسيه  مي دانند. 
