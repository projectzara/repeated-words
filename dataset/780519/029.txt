 ساخت قدرت در تاريخ ايران سخت متمركز بوده كه همين امر شرايط ويژه اي پديد مي آورده است. اين وضعيت خود را در ادبيات به خوبي نشان مي دهد. نگاهي كه نسبت به قدرت حاكم  در ميان مردم و اهل نظر وجود داشت خود را در امثال و حكم  نيز متجلي مي كند. به عبارت ديگر دقت در امثال و حكم،  تصويري از رابطه حكومت كنندگان و حكومت شوندگان در گذشته  ايران ارائه مي دهد كه مي تواند در تحليل قدرت موءثر باشد.  مقاله حاضر- كه بخش اول آن را مي خوانيد- تجزيه و تحليل  همين موضوع است.  گروه مقالات  امثال و حكم هر ملتي، نمايانگر انديشه ها، آرمانها و واقعيتهاي تاريخي و سياسي - اجتماعي آنهاست ; و با توجه به  سرآمد بودن ايرانيان در عرصه شعر و ادبيات ; امثال و حكم  فارسي، از ظرافتها و نكته سنجي هاي بسياري برخوردار است.  از آنجا كه فرهنگ سياسي هر قومي، عبارتست از: باورها،  نگرشها و احساسات آنها نسبت به قدرت سياسي و سامان سياسي -  اجتماعي و محيطي كه در آن كنش سياسي به انجام مي رسد;  مضمونهاي عمده فرهنگ سياسي ايران، از منابع گوناگون  مانند تجربه تاريخي، فرآيند جامعه پذيري و ماهيت حكومت  در ايران و تجربه ايران با غرب، سرچشمه مي گيرد. تحليل  امثال و حكم فارسي، مي تواند راه را بر شناخت بهتر فرهنگ  سياسي ايران بگشايد. پيشاپيش، يادآوري نكاتي چند، ضروري  است:  نخست آنكه، امثال و حكم و به تبع آن، فرهنگ سياسي ما،  مانند هر فرهنگ سياسي ديگر، دربرگيرنده نكاتي مثبت و منفي است و چنانچه در اين نوشتار، يك دسته از اين نكات،  بيشتر آمده باشد به معناي نفي فرهنگ خودي نيست بلكه غرض،  شناخت و پالايش آن است. از اين گذشته، براي روزآمد كردن  فرهنگ سياسي خودي، بازنگري در موءلفه هاي آن ضرورت دارد.  دوم اين كه: امثال و حكمي كه دلالتهاي سياسي - اجتماعي  دارد، بيشتر نمايانگر اوضاع سياسي - اجتماعي ايران است و بنابراين اگر به عنوان نمونه نسبت به صاحبان قدرت سياسي،  نگرش منفي ديده مي شود; تحت تاثير اين اوضاع و احوال  قرار دارد. طبيعي است كه هرچه اين اوضاع بهبود يابد، اين  رويكردهاي منفي نيز اصلاح خواهد شد; و شايد اين نكته اي  مثبت باشد كه امثال و حكم ما، بازگوكننده واقعيات است تا خيال پردازي و پرهيز از واقعيات جامعه.  سومين نكته درخور يادآوري اين است كه اين نوشتار، در واقع تحليلي است از امثال و حكم و هرچند تا حد زيادي با واقعيات، سازگاري دارد; ولي گاه نيز ممكن است در عرصه  رفتار اجتماعي، خلاف آن ديده شود. به ديگر سخن، ممكن است  مواردي نيز باشد كه اكنون، با رفتار ما ايرانيان،  همخواني نداشته باشد و اين خود مي تواند از دلايل چندي  برخوردار باشد، از جمله دورتر شدن نسل جوان ما از امثال  و حكم، و اين كه در زبان اين نسل، كاربرد امثال و حكم،  جايگاه زيادي ندارد.  ديگر اين كه در دسته بندي امثال و حكم، گاه با موارد متناقضي روبه رو مي شويم به ديگر سخن، بسياري از ضربالمثلها، يكديگر را نفي مي كنند; براي مثال، يكي بر قضا و قدر و ديگري بر به بازي گرفتن سرنوشت دلالت دارد;  و اين نيست مگر انعكاس حوادث و رويدادهاي عجيب و غريب و اكثرا" ناموزون و متبايني كه به تدريج، ساحت فكري مردم  ما را شكل داده است ; و بنابراين در تحليل امثال و حكم  نيز مانند تحليل متون، بهتر است تاكيد را بر عناصر غالب،  بگذاريم.  تحولات سياسي - اجتماعي، در زمان انقلاب اسلامي و به ويژه  پس از آن، بي شك، برخي وجوه فرهنگ سياسي ايران را در درازمدت، دستخوش دگرگوني خواهد نمود. به عنوان نمونه  " انقلاب و دگرگوني هاي سريع آن، ازديدگاهي فرهنگي -  اجتماعي بر روي فاصله ميان نخبگان سياسي و توده ها، پل  مي زند كه خود، يك توسعه مثبت است. همچنين انقلاب اسلامي،  به ساليان دراز مداخله آشكار بيگانگان در امور داخلي  كشور، پايان داده است "; كه اين امر، البته آن جنبه هايي  از فرهنگ سياسي را كه تحت تاثير مداخله بيگانگان بوده  است، تا اندازه اي دگرگون خواهد نمود و اين تحولات، تا بدان اندازه نيست كه ما را با يك دگرگوني همه جانبه در فرهنگ سياسي روبه رو كرده باشد و به هر حال، تحليل امثال  و حكم، همچنان جايگاه و اهميت خود را حفظ مي نمايد.  بنابراين، مطالعه در فرهنگ سياسي ايران، فرايندي است كه  در طي آن، بايد به دو نكته توجه داشت: از يك سو، بايد به  مطالعه در فرهنگ سياسي سنتي ايران پرداخت واز ديگر سو،  اين فرايند مي بايست "با مطالعه و حساسيت مداوم نسبت به  اطلاعات تازه يا بديلي تكميل شود كه با استفاده از آنها،  به الگوهاي خود، شكل مي دهيم و آنها را تعديل مي كنيم. " به هر صورت، "چشم پوشيدن از الگوهاي راهنماي عمل، نوعي  اقدام از روي خامي است... " يادآوري اين مطلب نيز ضروري است كه فرهنگ سياسي ايران،  فرهنگي پيچيده و چندرويه است.  اصولا" عده اي بر سر اينكه آيا مي توان به "فرهنگ سياسي " يا" خصوصيت ملي "قائل شد; اختلاف دارند و خوداين اصطلاح  را گاهي گونه اي كليشه و حتي تداعي كننده نژادپرستي  مي دانند. با وجود آنكه اين عده اصطلاح "فرهنگ سياسي "را بر" خصوصيت ملي "ترجيح مي دهند ولي آن را نيز هنگام  توصيف جنبه هاي رفتار اجتماعي و فرهنگي و تاويل آن به  رفتار سياسي، متضمن عناصري از داوري ذهني مشاهده گر مي دانند. اين سخن درستي است كه هر چه پيرامون ويژگيهاي  فرهنگ يا مردمي، تعميم بيشتري انجام شود; آن سخنان در مهمترين حالت، نوعي شهود و در بدترين حالت نوعي پيشداوري  تعمدي خواهد بود. ولي باز همين تعميم نيز يك كار ويژه  مهم دارد و آن اينكه شكاف فرهنگي ميان ملتها را آشكار مي نمايد. مثالهايي از اين دست به دليل آنكه از سطح  تعميم بالايي برخوردارند به ندرت مي توانند بر حوزه  تحقيق علوم اجتماعي سنتي و كمي استوار باشند و به سنجش  علمي، گردن نهند. "مواد خام اين قبيل مشاهدات از منابع  گوناگون از جمله تجربه شخصي، مطالعه فرهنگ، ادبيات،  اسطوره، وقايع تاريخي و اسلوبهاي رفتاري قابل مشاهده به  دست مي آيد. اما اين مسائل نبايد ما را از كوشش به منظور اخذ نتايجي معنادار و سودمند درباره الگوهاي رفتار ملي  يك كشور يا مليت معين بازدارد گراهام فولر پس از به بحث  گذاشتن مطلب پيش گفته مي نويسد: "به خوبي مي دانيم كه  براي تضمين غيبت مطلق نمي توانيم صرفا" به روش شناسي يا داده هاي كمي اكتفا كنيم. حتي متخصصان اصيل نيز همواره  در عرصه وسيعي از مسائل با يكديگر موافق نيستند. خلاصه  شايد همه ما شاهد مجموعه منتخبي از" واقعيات "باشيم. اما شكل بندي مشخص و تجارب متفاوتمان باعث مي شود كه به راي  خود براي همان واقعيات، اهميت نسبي متفاوتي قائل شويم. " واپسين سخن در اين باب، اينكه از تحليل امثال و حكم به  روشهاي كمي و توصيفي، مي توان به نتايجي رسيد كه ما را در شناخت بهتر فرهنگ سياسي ياري مي دهد; اين نتايج هرچند امكان دارد در پاره اي موارد نقض شود، ولي اين درصد خطا در هر تحليل ديگر نيز ممكن است يافت شود.  بازشناسي فرهنگ سياسي از راه تحليل امثال و حكم، اين  امتياز را بر راههاي ديگر دارد كه ما را به عمق زندگي  سياسي- اجتماعي توده ها و نخبگان، هر دو رهنمون مي شود و اما اكنون به برخي موءلفه هاي فرهنگ سياسي ايران به روايت  امثال و حكم فارسي مي پردازيم:  1- نگرش نسبت به قدرت سياسي و صاحبان آن  قدرت سياسي نزد ما ايرانيان به دلايل تاريخي گوناگون،  چهره مثبت و پسنديده اي نيست. دقت در معاني واژه سياست  اين معنا را آشكارتر مي سازد سياست در فرهنگ ما به  معاني چندي از جمله در معاني زير به كار رفته است: "پاس  داشتن ملك، نگاه داشتن، حفاظت، نگاهداري، حراست، حكم  راندن بر رعيت، رعيت داري، حكومت و رياست و داوري،  محافظت حدود ملك، عدالت مصلحت، تدبير، دورانديشي، قهر كردن و هيبت نمودن شكنجه و عذاب و عقوبت، ضبط ساختن مردم  از فسق ترسانيدن و زدن ". نيز" سياست فرمودن "و" سياست  راندن" و مانند آن، به معناي مجازات نمودن و كشتن ; و " سياستگاه "به معناي قتلگاه به كار رفته است. در امثال و حكم نيز دلالتهاي چندي بر اين مفهوم ديده مي شود:  رئيسي كه دشمن، سياست نكرد هم از دست دشمن، رياست نكرد(سعدي) * گر سياست مي كند سلطان و قاضي حاكمند ور ملامت مي كند پير و جوان آسوده ايم(سعدي) * سياست مي كند چون شود كينه ور ببخشايد آنگه كه يابد ظفر(نظامي) * در سياستگاه قهرش بر قضاي كائنات  لطف را دايم، جنازه بر سر سه دختر است(بدرچاجي) بنابراين، سياست در تاريخ ما نه سرچشمه خير و تدبير،  بلكه منشا عقوبت، شكنجه، سربه نيست كردن، و به جاي آن كه  مايه مسالمت باشد، عنصر خشونت بوده است ; و از اين روست  كه در ستايش از نفوذ حاكمي مي گويند: "تيغش براست ". در اين برداشت منفي، گناهي بر مردم نبوده، چرا كه اين، سرشت  واقعي غالب صاحبان قدرت سياسي بوده است. به ديگر سخن اين  برداشت، حكايت از واقع بيني و واقع گرايي ايرانيان دارد;  و براي آنكه اين برداشت منفي اصلاح شود به ساليان درازي  تجربه مردم سالاري و حق دخالت مردم در سرنوشت خود، نياز است; و اين امر يكي از بايسته هاي اصلاح فرهنگ سياسي  ماست.  افزون بر آنچه گذشت، پيشينه دراز تهاجم بيگانگان بر ملك  و مردم و سركوب و آزار مردم از سوي پادشاهان و اميران،  ايرانيان را به سوي اين باور ديرپا سوق داده است كه:  سياست را بازي ميان مخاطره و سلامت ببينند. صاحبان قدرت  سياسي- پادشاهان و اميران - رفتاري قاعده مند و قابل  پيش بيني نداشته اند; چنانكه سعدي، گفته است: "تقرب پادشاهان، به سفر دريا ماند، بيم جان مي رود و اميد نان ";  و هم او گفته است كه: "از تلون طبع پادشاهان برحذر بايد بود كه گاه به سلامي برنجند و گاه به دشنامي، خلعت دهند".  همنشيني با اهل قدرت سياسي، آدمي را وارد عرصه دور و دراز و ملالت آوري مي كندو فرد چون پا بدين گود گذارد،  نبايد از دور و درازي اين راه شكوه كند، چرا كه: "هركس،  دمش را به لوك مي بندد، بايد سفر قندهار برود! ". از اهل  حكومت به نوايي رسيدن، تاوان سنگيني دارد چرا كه: "يك  نان كه از خانه كدخدا بيرون مي آيد، سگش هم همراهش است " و گفته اند: "نان خانه رئيس است، سگش هم همراهش است. " برخورداري از پشتيباني اهل قدرت و از حواشي آنان بودن،  قدرتي دراختيار افراد مي گذاشته است تا هرچه بخواهند بر مردم روادارند. فرمان شاه و امير و خليفه - صاحبان قدرت  سياسي- تيغ تيزي بوده است، كه مي توانسته اند با آن رشته  حيات و روزي مردم را ببرند(تيغ تيزي گر به دستت داد چرخ  / روزگار هرچه مي خواهي ببر، اما مبر نان كسي "). فرمان  خليفه داشتن، فرد را" فعال مايشاء" مي ساخته است(" به  گربه دزد هم فرمان خليفه دادند; به پنج بيضه كه سلطان،  ستم روا /دارد كشند لشكريانش، هزار مرغ به سيخ، اگر زباغ  رعيت ملك خورد /سيبي برآورند غلامان او درخت را از بيخ " " سعدي "). كم نبوده اند از اهل قدرت، كساني كه خود را مالك جان و مال اتباع مي دانسته اند; صلاحيت زمامداري  نداشته اند; خودكامه، لجوج و خودسر بوده اند و مردم را بندگان و خدمتگزاراني مي دانسته اند كه مي بايست ناخورده،  شكرگزار و ناگرفته، نعيم باشند. "شاهان قاجار،...  به عنوان ظل الله، فاتح الهي و حافظ الرعايا، در زندگي،  مقام و ثروت مردم دخالت و اعمال قدرت زيادي مي كردند.  آنان خود را مالك همه زمينهايي مي دانستند كه قبلا" به  كسي واگذار نكرده بودند". همچنان كه گفته اند: "آب در دست يزيد افتاده است ; هرچه در بغداد است، مال خليفه است ;  اگرچه من به چاهم شاه در /ماه من ياغي شرف دارم به صد شاه، بگيرد بهر خود، اموال /مردم بگيرم بهر مردم، باج از شاه(پهلوان حسين سالار اسلام خطاب به ناصرالدين شاه).  پادشاهان و حاكمان، كمتر جانب خلق را نگه داشته اند; و سخن از مشروعيت حاكمان، در تاريخ ما، سخن از متاعي ناياب است. هركه قدرت نظامي داشته، بر مردم مسلط شده است، چه  آنها خواسته يا نخواسته اند. "تغلب"،" مشروعيت "را تحت الشعاع قرار داده است، چرا كه: "هركه شمشير زند،  خطبه به نامش خوانند" ; و" عروس مملكت آن در كنار گيرد /تنگ كه بوسه بر لب شمشير آبدار زند(ظهير فاريابي).  دسترسي به اهل قدرت، كمتر ميسر مي شده است و مردم  مي بايست" هفت خوان رستم "را، مي گذرانده اند تا به  حاكمان برسند: "هركه خواهد گوبيا و هر كه خواهد گو برو! / گيرودار حاجب و دربان در اين درگاه نيست(حافظ)".  محمدمحسن حميدي  ادامه دارد 
