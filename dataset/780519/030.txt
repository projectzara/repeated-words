   هر كه نامخت از گذشت روزگار هيچ ناموزد زهيچ آموزگار " فردوسي " چهاردهم مرداد ماه، يادآور پيروزي انقلاب مشروطيت ايران  است. سالهاست كه چند و چون اين رخداد مهم در تاريخ ما ايرانيان، در بيرون و درون ايران، به تيزبيني و خرده  نگري گذاشته شده است. اما اكنون، پس از گذار سالياني چند از پيروزي آن انقلاب و نيز پس از رويداد و پيروزي  انقلابي ديگر- انقلاب اسلامي - در اين مرزو بوم، جا دارد كه بپرسيم: هر سال با ديدن سالروز انقلاب مشروطيت در سالنامه، به ياد چه مي افتيد و براي شما چه اهميتي دارد؟ از قديم گفته اند كه: "نظرها، مختلف است "; در اين باب نيز، همچنانست.  اما من، هر سال كه چهاردهم مرداد ماه فرا مي رسد و نيز هرگاه كه نام انقلاب مشروطيت را مي شنوم، چيزهاي بسياري  درخاطرم مي گذرد و دلم از شادي و اندوهي غريب و در آميخته به هم، سرشار مي شود. سرزميني پهناور و زرخيز با مردمي فرهيخته و سختكوش را با همان لباسهاي سنتي، با همان شيرين زباني، خوش ذوقي، خوش استعدادي، مهرورزي و دهها صفت نيك به ياد مي آورم كه: موجودي بي تدبير، سنگدل  و هوسران، بر آنها فرمانروايي مي كند; ملك و ملت را، ملك  طلق خويش مي داند و فرمان او(پناه بر خدا)، همتاي  فرمان خداوند شمرده مي شود(تو داني كه از دين و آيين و راه- چه فرمان يزدان، چه فرمان شاه); سرزميني كه در آن  به سبب كين و نيرنگ و ناداني شاه و جيره خوارانش، كسي را مجال ترقي نيست و رجال آن، براي آن كه سلطان بماند، سربه  نيست مي شوند(ترقي اندر اين كشور / محالست كه در اين  مملكت قحط الرجالست); آنجا كه از قانون، خبري نيست و آنچه بر زبان شاه رانده مي شود، حكم قانون دارد; و آنجا كه سخن از آزادي، سخن از سيمرغ و كيمياست ; و...  تلاشهاي نفس گير و استخوان سوز نسلي جهانديده، ديندار و دردآشنا را به ياد مي آورم كه جلال و جبروت استبداد و ترك تازي هاي شاه وحاشيه نشينان، دل پرعاطفه شان را به  درد مي آورد و غم آن "خفته چند، خواب در چشم ترشان  مي شكست" و يكه و تنها گاه در جمعهاي انگشت شمار، براي  آگاهي و بيداري مردم كوشيدند و شايد جان بر سر اين سودا نهادند. فرياد رساي "جمال الدين واعظ"، زبان وخامه شيواي  " صوراسرافيل "، چهره نستوه "طباطبائي و بهبهاني "و... را درخاطر مي آورم ; و سرانجام، آن روز را كه آن رنجهاي  ساليان، به بار نشست.  آري، اين، نخستين تجربه ايرانيان بود در اين حد و گستره،  و متفاوت از تجربتهاي پيشين در گرماگرم انقلاب، دل هر ايراني، به فردايي روشن، اميدوار بود كه در آن، از استبداد، خبري نباشد; وفاق ملي بر مردم و نخبگان سايه  افكند; ايران به شاهراه ترقي بيافتد، و در سايه قانون،  عدالت و آزادي، آن شام ديجور و دراز به سر آيد. همگان به  ايران در حال پژمردن مي انديشيدند و به زبان حال،  مي گفتند: "در غم تو، روزها بي گاه /شد روزها با سوزها همراه شد;  روزها، گر رفت، گوروباك /نيست تو بمان، اي آن كه چون تو پاك نيست. " ولي هر چه از فرداي اين پيروزي گذشت، بيم آن مي رفت كه  اين شمع اميد، فرو ميرد; و متاسفانه، چنين نيز شد. آن  برادري، يكدلي، همزباني و همرزمي، به سرآمد; انگيزه هاي  خفته و خودخواهانه پديدار گشت، زمان ناشناسي و كين خواهي  عده اي خنجرهايي را كه حتي استبداد نتوانسته بود بر روح  ايراني فرود آورد، فرود آورد; و اين آبگينه، به سنگ  عداوت، جهالت، حسادت و.. بشكست ; و ايراني مدتها نسبت  به هر گام اصلاح طلبانه، نوميد و بدبين گشت.  اكنون كه برمي گردم و به گذشته مي نگرم، راه درازي را پيموده ايم و انقلابي، ديگر را تجربه كرده ايم ; ولي بايد كه در" گذشت روزگار"، انديشه كنيم و از آن عبرت بگيريم:  منافع فردي و گروهي را بر منافع ملي، برتر ننشانيم ; در ميان آزادي و دينداري، جدايي نياندازيم ; كند روي ها و تندروي ها را به ميانه روي بدل كنيم، مگر نه اينست كه ما مسلمانيم و مسلمان، "امت وسط" ; زمان شناسان و دينداران  زمان شناس" را ارج نهيم و بر صدر نشانيم "; فراموش نكنيم  كه تجربه استبداد چندين سده داريم و ناگزير روحيه اي  استبداد زده، و ما را گريزي نيست از تمرين مدارا و مشق  آزادي; به ياد داشته باشيم و به كار بنديم كه تاريخ، هر چند نه كامل، ولي تا حد زيادي، تكرار مي شود و از تكرار تجربت هاي تلخ آن، انديشناك باشيم ; آن گاه كه روزگار،  سايه سنگين دشواريها را بر ما مي افكند، صفحات زرين  تاريخ خود را با توجيه و تفسيرهاي ناروا، تيره نسازيم ; و بدانيم كه انقلاب مشروطيت و انقلاب اسلامي، دو فصل زرين  تاريخ پرفراز و نشيب ايران است.  آنان كه رفتند، كار خود به انجام رساندند; و آنها كه  مانده اند و از اين پس خواهند ماند، به سربلند ماندن  ايران، بينديشند و در پاسداشت و پيرايش درخت انقلاب اسلامي بكوشند، بدان اميد كه باروبرش "همه ساله در فزون  باد! " نوشته: محمدمحسن حميدي 
