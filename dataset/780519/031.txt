 در روش سنتي، 30 درصد آب به گياه مي رسد و 70 درصد آن  تبخير مي شود    اين روزها همه جا صحبت از آب است و نگراني كمبود آب و خداي نكرده قحطي و خشكسالي و ساير تبعات و پي آمدهاي  نگران كننده آن، چه در مقياس مجامع داخلي و چه در مقياس  جهاني.  البته اين نگراني و دلواپسي بسيار بجاست و براي افراد و مسئولين هر چه آگاه تر و به مسايل آب و آمار و ارقام  واردتر باشند اين نگراني بيشتر خواهد بود و بخصوص براي  كشورهايي مثل ايران كه در رديف كشورهاي خشك محسوب مي شود اين خطر و اين نگراني بيشتر وجدي تر است چون به طور معمول متوسط بارندگي سالانه در ايران يك سوم متوسط بارندگي سالانه جهاني است. بنابراين جا دارد كه سازمانها و واحدهاي ذيربط هم خود جدي بودن مسئله را كماهو حقه لمس  كنند و هم آگاهي هاي لازم را به عموم مردم و هموطنان  عزيز بدهند.  ازطرفي همان طور كه خطر كم آبي جدي است مسئله داشتن  فضاي سبز هم جدي است چون قبل از آب ما به تنفس و اكسيژن  و هواي سالم احتياج داريم كه تامين آنها در شرايط فعلي  زندگيهاي شهري و بافت مخصوص آن و تراكم و وسايل بيشمار مصرف كننده اكسيژن و دودزا، صرفا" به عهده فضاهاي سبز مي باشد. ازطرف ديگر داشتن فضاي سبز، و بالاتر از آن  محصولات كشاورزي براي تغذيه نيز نياز به آب دارد.  درنتيجه تنها راه حلي كه وجود دارد دستيابي به روشهايي  است كه مصرف آب را به حداقل برساند و بيشترين راندمان را داشته باشد و به عبارت ديگر از هرز رفتن آب جلوگيري كند و بالاترين صرفه جوئي را متضمن باشد.  حرف اين نيست كه آب مصرف نكنيم بلكه اينست كه درست و بجا و به اندازه مصرف كنيم و آب را هدر ندهيم و به تعبير روز مصرف بهينه بنمائيم.  در اين جا نكاتي را در مورد مصرف بهينه آب در زمينه هاي  فضاهاي سبز خانگي - حتي گلدانها- و همچنين فضاهاي سبز شهري مثل پاركها، گلخانه ها، رفوژها و غيره و همچنين  زمينه هاي كشاورزي و باغات و امثال آن مورد تجزيه و تحليل قرار مي دهيم.  در آبياريهاي سنتي غرقابي حدود 70 درصد آب هدر مي رود و فقط 30 درصد به گياه مي رسد و اين يك فاجعه است. در شرايطي كه در بعضي كشورها آبياري غرقابي و دستي منع  قانوني دارد متاسفانه هنوز هم در كشور ما غالب آبياريها سنتي و دستي است و حتي فضاهاي سبز شهرها هم دستي و يا با تانكر آبياري مي شود. امروز در دنيا آب خيلي عزيزتر از آنست كه به روي زمين رها شود و بخش زيادي از آن هرز رود يا تبخير شود.  حال ببينيم عوامل هرز رفتن آب چيست؟ به طور خلاصه بخشي از هدر رفتن آب مربوط به روشهاي  انتقال آب است و بخشي مربوط به نحوه آبياري.  سالهاي سال است كه سيستم هاي آبياري تحت فشار در دنيا مطرح شده كه طي آن انتقال آب به گياه ازطريق پمپاژ آب در لوله ها انجام مي شود و به اين ترتيب از هدر رفتن آب در مسير انتقال جلوگيري مي شود و درنتيجه توانسته اند راندمان آبياري را به حدود 70درصد برسانند كه اقدام  بسيار جالبي است ولي هنوز 30 درصد هرز آب داريم كه كاري  نمي شد كرد و اين هرز آب عمدتا" به خاطر تبخير آب مي باشد. بخصوص در كشور ما كه خشك است و تبخير خيلي بالا است. مثلا" در استان كرمان بارندگي ساليانه حدود 150 ميليمتر است ولي تبخير ساليانه 3000 ميليمتر يعني 20 برابر! اين مشكل را چه بايد كرد؟ كارشناسان و متخصصين در دنيا خيلي تلاش كرده اند و راهكارهاي مختلفي را پيشنهاد كرده اند كه يكي از آنها و شايد مناسبترين آنها سيستم آبياري زيرزميني با استفاده  از لوله هاي متخلخل و اسفنجي از جنس لاستيك ارزان قيمت  است، كه در اروپا و امريكا و چين و استراليا و بسياري  كشورها متداول و روبه پيشرفت است و اخيرا" نيز به ايران  آمده است. اين لوله ها را در اصطلاح علمي "تراوا" يعني  " تراوش كننده "مي گويند و اين روزها نيز در برخي از مطبوعات و محافل علمي مطرح شده است و ما مناسب ديديم كه  شرح بيشتري درباره اين سيستم دراختيار خوانندگان عزيز بگذاريم. اين لوله ها يعني شيلنگ هاي اسفنجي در منطقه  ريشه زيرزمين خوابانيده مي شود. از بدنه اين لوله ها آب نشت مي كند، تراوش مي كند و مستقيم آب را به ريشه  مي رساند و درنتيجه مشكل تبخير نيز حل مي شود و هرز 30درصد نيز منتفي خواهدشد و راندمان به حدود 100درصد مي رسد.  مضافا" - دست و پاگير نيست - آسيبپذير نيست از گرما-  سرما- سرقت - آسيبهاي تراكتور و كارگران و...  - ازطريق همين لوله ها كود و سمهاي محلول در آب مستقيم  به ريشه مي رسد و راندمان كودرساني و سمپاشي نيز به 100 درصد مي رسد و آلودگي محيط زيست نخواهيم داشت.  - منافذ لوله هاي تراوا هم نمي گيرد زيرا چون تبخير نداريم رسوب هم نداريم. مي دانيم كه رسوب ناشي از تبخير است.  - لوله هاي تراوا چون اسفنجي است به خوبي قابليت كنترل  دبي را دارد، در خاكهاي مختلف - درفصول مختلف - در سالهاي  مختلف، براي گياهان مختلف.  - ديگر نياز به تسطيح زمين نيست چون روان آبي وجود ندارد.  - از شيوع آفات جلوگيري مي شود.  - با وجود كاهش مصرف آب- افزايش محصول چشمگير خواهيم  داشت.  - و دهها مزيت ديگر و اكنون براي آشنائي بيشتر هموطنان عزيز با كاربرد لوله هاي تراوا مثالهاي گوناگوني را مطرح مي كنيم.  اول از شهرها شروع مي كنيم زيرا ما در شهرها فقط يك نوع  آب در اختيار شهروندان قرار مي دهيم آن هم آب تصفيه شده  و ضدعفوني شده كه خدا مي داند چقدر باارزش است، چون ما هنوز بي آبي و تشنگي نكشيده ايم و نمي دانيم خشكسالي  يعني چه؟ تو قدر آب چه داني كه در كنار فراتي؟- اگر مي دانستيم، به اين راحتي آب را در باغچه ها يا رفوژها رها نمي كرديم و دستخوش تبخير قرار نمي داديم. به هر تقدير از آنجا كه آب شهرها نوعا" آب تصفيه شده است و فشار كافي هم دارد نه نياز به فيلتر داريم و نه نياز به  پمپاژ.  بنابراين در منازل در كنار رديف درختان به فاصله 3040 سانت و به عمق 30 تا 40 سانت لوله ها را مي خوابانيم و سرلوله را با استفاده از شيلنگ معمولي به سرشير وصل  مي كنيم و ته لوله را با درپوش مي بنديم و هر روز يا هر چند روز يكبار بسته به نياز گياه ده بيست دقيقه شير را كمي باز و بسته مي كنيم به اين ترتيب آب بدون هيچ گونه  اتلافي به گياه مي رسد و جالب است بدانيد كه 99درصد اين  آب ازطريق تبخير و تعرق خود گياه دوباره وارد هوا مي شود و طراوت و لطافت و هواي تنفسي ما را تامين خواهد كرد و اين روش بهترين متد براي رفوژ خيابانها نيز مي باشد و ديگر نيازي به تانكر و امثال آن نيست.  اين كار را براي چمنها و گياهان پوششي هم به راحتي  مي توان انجام داد. مثلا" براي چمن پاركها، منازل و يا حتي زمينهاي فوتبال، لوله ها در فواصل نيم متر از يكديگر در عمق 25 سانت خوابانيده مي شود و فضاهاي رطوبتي اطراف  لوله همپوشاني ايجاد مي كنند و گلها يا چمنها ازطريق  ريشه آب مي خورند و ازرو هميشه خشك هستند و بازي روي  آنها يا رفت و آمد روي آنها مشكلي ايجاد نمي كند و هيچ وقت زمين فوتبال به خاطر آبياري تعطيل نيست.  حتي اين كار را براي گلدانها بخصوص گلدانهاي كنار پنجره  Window box در تمام آپارتمانها و برجها مي توان انجام  داد و درنتيجه مي توانيم فضاي سبز را از سطح زمين به  ارتفاع ببريم چون تنها سطح شهر تهران مطرح نيست و با توجه به ارتفاع شهرها و جمعيت و تراكم و اتومبيلها و غيره، مسلما" اين مقدار فضاي سبز تكافوي تامين هواي  شهرها بخصوص تهران را نمي كند و ما چاره اي نداريم جز اينكه فضاي سبز را به آپارتمانها و برجها بكشانيم و بايد به برج نشينان الگوي صحيح مصرف را بدهيم.  همان طور كه ملاحظه مي كنيم در كف هر گلدان كنار پنجره  يك لوله مي خوابانيم و به ظرف آب كنار داخل گلدان وصل  مي كنيم و لوله مثل كوزه به تدريج تراوش مي كند و به عبارت بهتر خاك و ريشه آب مورد نياز را از لوله  مي مكد و نه تنها آب هدر نمي رود بلكه با خيال راحت  مي توانيد مسافرت برويد و گلدان شما خشك نمي شود و مجبور نيستيد كه كليد را به كسي بدهيد كه براي آب دادن گلدانها به منزل شما بيايد و حتي مي توان به شير آب وصل كرد و شير را در حد قطره باز كرد و آب مورد نياز هميشه در اختيار گلدان قرار مي گيرد.  مسئله آبياري فضاهاي شهري ازقبيل پاركها، بلوارها،  رفوژها، گلخانه ها و.. از اهميت بالايي برخوردار است  چون بودجه بسيار بسيار سنگيني را به خود اختصاص مي دهد كه من از ذكر آنها خودداري مي كنم چون مي ترسم تاثير رواني نامطلوبي در اذهان شهروندان عزيز به جاي بگذارد.  به هرصورت داشتن فضاي سبز يك نياز جدي است و نگهداشتن  آن هم طبعا" ضروري است اگرچه در حال حاضر خيلي گران تمام  مي شود بنابراين چاره اي نيست جز اينكه دنبال راهكارهايي  براي كاهش هزينه هاي آن باشيم، بخصوص در فضاهاي عمومي  به خاطر مسئله دست وپاگيري، آسيبپذيري و سرقت و يا رعايت زيبايي نمي توان از سيستم هاي روكار استفاده نمود.  دوم- زمينه هاي كشاورزي و باغات و گلخانه ها و يا ميوه هاي گلخانه اي و امثال آنها: به طور كلي، سيستم هاي  آبياري تحت فشار شامل سه بخش مي باشند، يكي ايستگاه  پمپاژ و كنترل كه در آن آب با فشار مناسب تامين مي شود و مواد معلق در آب مثل گل ولاي و ماسه و جلبك و بذر علفهاي  هرز و غيره از آب گرفته مي شود.  بخش دوم شبكه آبرساني يعني لوله هاي اصلي و نيمه اصلي  كه معمولا" از لوله هاي پلي اتيلن استفاده مي شود و آب را به مزرعه يا باغ انتقال مي دهند و به هر واحد مي رسانند.  بخش سوم شبكه آبدهي كه در سيستمهاي مختلف متفاوت است  مي تواند آبپاشهاي باراني باشد يا لوله هاي قطره اي يا لوله هاي تراوا سيستم تراوا تاحدود زيادي شبيه سيستم  قطره اي مي باشد و فقط در آخرين مرحله به جاي اينكه  لوله ها روي زمين باشد و در نقاط مختلف قطره چكان نصب شود. لوله هاي تراوا در مسير خط كاشت به عمق حدود 30 سانت زير زمين خوابيده مي شود و در نتيجه يك نهر رطوبت  يا دو نهر رطوبتي در طرفين خط كاشت داريم. دقت كنيد رطوبت نه آب، لوله تراوا كه تراوش كننده است، مثل كوزه،  با لوله سوراخدار فرق مي كند. در اين سيستم روان آبي  وجود ندارد بلكه فضاي رطوبتي ايجاد مي شود و ريشه  به ميزاني كه از اين رطوبت استفاده مي كند اطراف لوله از حالت اشباع خارج مي شود و لوله مجددا" تراوش مي كند، پس  درواقع شير تنظيم دست خود گياه است. بگذريم، به هرتقدير سيستم تراوا كاملا" شبيه قطره اي است و لذا كليه  شركتهايي كه تجربياتي در زمينه طراحي يا اجراي ساير سيستمهاي آبياري دارند به راحتي مي توانند از لوله هاي  تراوا استفاده نمايند و پروژه را طراحي و اجرا كنند.  بد نيست در اينجا به برخي ديگر از كاربردهاي لوله هاي  تراوا اشاره كرد و من مطمئن هستم براي بسياري از كاربران  جالب خواهدبود.  به جاي آب مي توان هوا را در لوله تراوا فرستاد و در هوادهي شيلات، آكواريوم، صنعت آب و فاضلاب از آن استفاده  كرد.  مثلا" در صنعت آكواريوم به جاي سنگ هوا مي توان از اين  لوله استفاده كردو هواي آب آكواريوم را تامين كرد هم  به مراتب زيباتر است و هم به مراتب ارزانتر و ساده تر.  و با همين قياس در استخرها و درياچه هاي پرورش ماهي كه  تامين هوا براي ماهي از بزرگترين معضلات است با خوابانيدن چند حلقه لوله در كف استخر و اتصال آنها به يك  پمپ باد در كمال سادگي و ارزاني تمام استخر قلقل مي كند و اكسيژن كافي به ماهيها مي رسد و خورد و خوراك آنها بهتر شده و رشد آنها چند برابر مي شود و به همين ترتيب راندمان پرورش ماهي و ميگو و امثال آنها چندين و چندين  برابر خواهدشد.  در صنعت تصفيه آب و فاضلاب نيز كه تزريق هوا و اكسيژن و برخي گازها ضرورت دارد و معمولا" از متدها و دستگاههاي  پيچيده و گرانقيمت استفاده مي شود. اين لوله ها جايگزين  بسيار مناسب و ارزاني خواهدبود.  يكي ديگر از كاربردهاي لوله هاي اسفنجي در آبدهي بتنهاي  حجيم است و همان طور كه مهندسين عزيز مي دانند بتن بعداز قالببندي براي استحكام بيشتر تا چند روزي روي آن را آب مي دهند ولي در بتنهاي حجيم به قسمتهاي وسط آب نمي رسد ولي امروزه مي توان مثل آرماتوربندي قبلا" لوله ها را در وسط بتن جا داد و ازطريق آن آب را به قسمتهاي وسط بتن  رسانيد و بدين ترتيب سازه هاي بتني با استحكام و مقاومت  بالاتري ايجاد خواهدشد.  عباس گازران 
