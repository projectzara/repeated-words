 براي هر بيماري ساده، نبايد به پزشك فوق متخصص مراجعه  كرد!  بر خورداري از پزشك خانواده سبب جلوگيري از اتلاف وقت،  پيشگيري از بروز بيماريهاي سخت و همچنين كاهش هزينه هاي  درمان مي شود گروه شهري: كارشناسان و متخصصين بهداشت و درمان مي گويند به منظور كاهش هزينه هاي درمان و بهداشت در ابعاد خانوار و ملي، خانواده ها بايد داراي پزشك عمومي تحت عنوان پزشك  خانواده باشند.  به گزارش خبرنگار ما، به مرور زمان تمايل شهروندان  تهراني به ويژه آناني كه از توان مالي مناسبي برخوردارند براي بهره گرفتن از خدمات پزشك خانواده روبه افزايش است.  هر چند از گذشته هاي دور، خانواده ها به هنگام بروز بيماريها و ضرورت درمان و حصول بهبودي مجدد به پزشكان  خاصي مراجعه مي كردند، اما هم اينك در صدد هستند به نوعي  از خدمات پزشك خانواده برخوردار شوند.  كاوه بهبودي در اين باره مي گويد: در حال تماشاي فيلم  سينمايي بودم كه متوجه شدم اگر بتوانم با پزشكي وارد گفت  و گو شوم و او رابه عنوان پزشك خانواده ام، متقاعد سازم، افزون بر اينكه امنيت بهداشتي و پزشكي اعضاي 7 نفره خانواده ام بيشتر مي شود، شايد در هزينه هاي  اقتصادي ام نيز تاثيرگذار باشد و خوشبختانه اين مهم صورت  گرفت و امروزه به هر دو هدفم رسيده ام.  وي مي افزايد: برخورداري از پزشك خانواده سبب جلوگيري از اتلاف وقت، پيشگيري از بروز بيماريهاي سخت و همچنين كاهش  هزينه هاي درمان مي شود.  سكينه سيم كش - كارشناس بهداشت نيز در اين باره مي گويد:  براساس اخبار منتشره از سوي رسانه هاي گروهي، در حال  حاضر دهها هزار فارغ التحصيل دوره پزشكي، بيكار و يا به  امور پزشكي و حتي مسافركشي با خودرو مشغول هستند و اين  فاجعه در زماني فراروي ما قرار دارد كه با اتخاذ يك روش  علمي و صحيح مي توانيم از آنان به عنوان پزشك خانواده  استفاده كنيم و با انجام اين مهم علاوه بر اينكه فرصت  اشتغال براي پزشكان بيكار فراهم مي شود، موجب عدم تراكم  بيماران در مطبها و مراكز درماني، كاهش ميزان مصرف دارو و صرفه جويي در زمان و هزينه هاي درمان است.  كارشناسان با آگاهي از عملكرد و پيامدهاي برخورداري  خانواده ها از پزشك خانواده، توسعه و گسترش فرهنگ داشتن  پزشك خانواده را الزامي مي دانند و واقعيت اين است كه با پيشرفت روزافزون علوم متعدد زيستي به ويژه علم پزشكي و بهداشت همگاني، شايسته است دانش و آموخته هاي علوم پزشكي  به خانواده راه يابد و آموزش هاي لازم را از بيماريهايي  كه آنها را تهديد مي كند، كسب كنند. چه بسا بسياري از بيماريهايي كه طي هفته يا ماه در بين كودكان و اعضاي  ميانسال و سالمند خانواده بروز مي كند، كه اگر اطلاعات  پزشكي محدودي هم داشته باشند نيازي به مراجعه به پزشك و بيمارستان نيست و تنها با يك اقدام ساده پزشكي و يا دارويي مي توان در منزل درمان كرد.  دكتر لطفعلي پوركاظمي درباره پزشك خانواده به خبرنگار ما گفت: منظور از پزشك خانواده يعني اينكه افراد خانواده  زير نظر دائمي يك پزشك باشند و آن پزشك براي تك تك افراد خانواده پرونده پزشكي تشكيل بدهد و آنها را به خوبي  بشناسد و در مواردي كه نياز به آموزش عمومي خانواده است،  چه از طريق مشاهده خانوادگي و يا انفرادي، آموزشهاي لازم  را به خانواده بدهد و گهگاه كه نياز به ارجاع به پزشك  ديگري باشد و مثلا نياز به جراحي چشم يا قلب باشد ضرورت  دارد كه پزشك خانواده شما، شرح حال بيماريهاي گذشته و كنوني شما را همراه با داروهايي كه حساسيت داريد در يك  گزارش پزشكي نوشته و به پزشك ديگر تحويل دهد. در كشورهاي  اروپايي و آمريكايي مفهوم پزشك خانواده تا حد زيادي  جاافتاده و همه مردم تحت درمان و آموزش يك پزشك مخصوص  خانوادگي، چه از نظر پزشكي عمومي و تخصصي و دندانپزشكي و روانپزشكي هستند.  وي مي افزايد: در حقيقت منظور از پزشك خانواده، همان  پزشك عمومي است كه اطلاعات جامع و همه جانبه را از بيماريهاي مختلف دارد و براي مرحله اول اقدام به درمان  دارويي بيماريهاي دستگاه گوارش، گوش و حلق و بيني، چشم،  عفونتهاي زنان و... مي كند و در صورتي كه نياز به متخصص  باشد طي نامه اي بيمار را به پزشك متخصص ارجاع مي دهد.  اما در ايران كاملا برعكس است و برخي از مردم بر اين  تصورند كه حتي براي يك بيماري ساده فشار خوني و قلبي  بايد نزد فوق تخصص جراحي قلب بروند و يا براي يك مشكل  ساده گوش يا گلو و بيني نزد متخصص گوش و حلق و بيني  بروند در حالي كه بايستي به گونه اي اين معضل عمومي مردم  ايران را توسط مردم و دولت حل كرد تا پزشك فوق تخصص و متخصص فرصت كافي براي درمان بيماراني كه به اين تخصصها نياز دارند را داشته باشند. شايد يك پزشك عمومي با دادن  يك قطره ضد حساسيت چشمي نياز به رفتن نزد متخصص چشم را برطرف كند. در اين صورت هم از نظر هزينه و وقت صرفه جويي  مي شود و هم مي توان براي بهداشت و درمان برنامه ريزي  كرد. 
