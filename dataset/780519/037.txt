   گروه شهري: در صورت تامين اعتباري در حدود 290 ميليارد ريال، شهرداري منطقه 15 آماده تكميل عمليات اجرايي 17 پروژه عمراني، فرهنگي و ورزشي در جنوب شهر تهران است.  مهندس حسن طاهري - شهردار منطقه 15، درمصاحبه اي ضمن  اعلام اين مطلب افزود: در راستاي اجراي طرح هاي خدماتي،  فرهنگي، اجتماعي و ورزشي در محدوده منطقه جنوب شرقي  تهران، عمليات اجرايي 17 پروژه كلان باقي مانده از سالهاي گذشته در حال حاضر به دليل فقدان اعتبارات مورد نياز، نيمه تمام مانده اند.  وي با اظهار اين مطلب كه براي اجراي طرح هاي ياد شده از جمله بزرگراه امام رضا(ع)به طول 7 كيلومتر، مجموعه  ورزشي خاوران، كمربندي مسعوديه و بزرگراه دولت آباد،  تاكنون بيش از 152 ميليارد ريال هزينه شده است، افزود:  17 پروژه بطور متوسط از 10 تا 45 درصد پيشرفت فيزيكي  داشته اند.  مهندس طاهري به نقش و كاركرد طرح هاي نيمه تمام اشاره  كرد و افزود: برخي از اين طرح ها هرچند در محدوده منطقه  15 در دست اجراست، اما كاركرد فرا منطقه اي دارند و مي توان با بهره برداري از آنها به  تحول در زمينه هاي اجتماعي و فرهنگي در جنوب، جنوب شرقي  و شرق تهران اميدوار بود.  وي گفت: در سال گذشته به رغم محدوديت ها و موانعي كه  فراروي مجموعه شهرداري تهران وجود داشت و اين موانع  تاثير منفي بسياري در درآمدهاي اين نهاد مردمي گذاشته  است، شهرداري منطقه 15 به منظور برخورداري شهروندان از خدمات شهري و داشتن محيطي زيبا، آرام و ترافيكي روان،  دهها طرح عمراني، خدماتي و اجتماعي نظيراحداث و تعريض  معابر عمومي، بوستان هاي محلي و خانه مطبوعات را با صرف  دهها ميليارد ريال در نواحي مختلف اجرا كرده است. 
