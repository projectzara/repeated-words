 گروه شهرستانها: رئيس سازمان ايرانگردي و جهانگردي  استان همدان اعلام كرد: همزمان با سراسر كشور، همايش ملي  كسوف بيستم مرداد ماه جاري در مجموعه ورزشي عليمراديان  شهرستان نهاوند برگزار مي شود.  وي گفت: براي انجام فعاليت علمي و رصدخانه اي دو محل در زامين و تپه ابوذر آماده شده و مردم نيز مي توانند در محل برگزاري همايش، شاهد آخرين خورشيدگرفتگي قرن بيستم  باشند.  به گزارش خبرنگار همشهري در همدان، وحدتي افزود: براي  انجام فعاليتهاي تحقيقاتي، تاكنون تعداد زيادي از اساتيد،  دانشجويان و محققان از اقصي نقاط داخل و خارج كشور آمادگي خود را براي سفر به نهاوند اعلام كرده اند و كميته پشتيباني نيز امكانات و تمهيدات لازم را جهت  پذيرايي و مساعدت اين گروه فراهم ساخته و براي مشاهده  خورشيدگرفتگي 60 هزار عينك فراهم كرده است.  وي افزود: در اين ايام كليه هتلهاو اقامتگاههاي استان  براي پذيرايي مهمانان در اختيار آنان خواهد بود و براي  عزيمت مردم به نهاوند در بيستم مرداد كليه شركتهاي  تعاوني مسافربري هر نيم ساعت يك اتوبوس عازم نهاوند خواهد كرد تا مشتاقان بتوانند از اين شهر شاهد اين پديده  زيباي طبيعي باشند. همچنين كميته ايرانگردي و جهانگردي  با كليه دفاتر خدمات مسافربري هماهنگي لازم را براي  برگزاري تورهاي يك روزه به عمل آورده است و تاكنون  گروههاي مشتاق بسياري درخواست مسافرت به نهاوند را داده اند.  بسيج مراكزپذيرايي در لرستان  در همين حال مدير سازمان ايرانگردي و جهانگردي لرستان  گفت: براساس هماهنگي هاي انجام شده و با همكاري  فرمانداران كليه مكانهاي اقامتي استان براي پذيرايي از ميهمانان داخلي و خارجي و علاقه مندان به روئيت پديده  خورشيدگرفتگي بسيج شده اند.  به گزارش خبرنگار همشهري در خرم آباد، وي با اشاره به  آماده شدن كليه آثار باستاني و جاذبه هاي طبيعي و گردشگري استان براي بازديد ميهمانان و جهانگردان افزود:  در استان لرستان براي روءيت خورشيدگرفتگي با همكاري  دانشگاه لرستان، مراكزي در شهرهاي خرم آباد، بروجرد،  دورود، اليگودرز و ازنا پيش بيني شده است و چون شهرستان  بروجرد از بيشترين زمان خورشيد گرفتگي كلي(يك دقيقه و 57 ثانيه)برخوردار است، بيشترين سرمايه گذاري بر روي  اين شهرستان صورت گرفته است و قرار است در روز خورشيدگرفتگي با ايجاد نمايشگاه صنايع دستي در بروجرد و ديگر شهرهاي استان از جمله اليگودرز، ازنا، دورود، الشتر و نورآباد كه خورشيدگرفتگي به صورت كامل خواهد بود، بخشي  از كارهاي دستي و فرهنگ مردم اين سامان به ميهمانان  معرفي شود.  وي از مردم استان خواست كه در برخورد با ميهمانان داخلي  و خارجي خصلت بسيار بارز ميهمان نوازي قوم لر را به منصه  ظهور بگذارند. 
