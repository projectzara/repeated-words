 گروه شهرستانها: رئيس شوراي هماهنگي مبارزه با مواد مخدر استان كردستان از تدوين و آماده شدن طرح جامع پيشگيري از اعتياد براي اجرا در اين استان خبرداد.  به گزارش خبرنگار همشهري در سنندج عبدالله رمضان زاده  در گفت وگو با خبرنگاران، اهداف بلندمدت اين طرح 5 ساله  را ارتقاء سطح آگاهي مردم درخصوص اعتياد افزايش شناسايي  ابعاد مختلف اعتياد، جلب مشاركت هاي مردمي در زمينه حل  مشكلات اعتياد، ارتقاء بهداشت رواني و مهارت هاي اجتماعي،  غني سازي اوقات فراغت و ارتقاء و كيفيت ارايه خدمات  درماني به معتادان عنوان كرد.  براساس آمار رسمي منتشرشده، استان كردستان از نظر آلودگي  به مواد مخدر استان بيست وسوم كشور است.  به گفته وي، اين طرح با 4 ماه كار مداوم و توسط كارشناسان 20 دستگاه مسئول در كردستان تهيه شده است.  وي افزود: در سال اول اين طرح كه از اول مهرماه سال جاري  به اجرا در مي آيد، 20 هزار و 800 نفر از نيروهاي اجرايي  اعم از پزشكان، بهورزان و گروههاي موءثر، آموزش داده  مي شوند. آمارهاي رسمي نشان مي دهد ميانگين سني معتادان  حدود 22 سال است.  استاندار كردستان در ادامه همچنين مبارزه پيگير با قاچاقچيان و اعدام 4 توزيع كننده مواد مخدر در استان،  تقويت توان نيروي انتظامي در برخورد با عاملان توزيع  مواد مخدر، آموزش عمومي خانواده هاي اعزام فرزندان  معتادان به اردو، فعال كردن ستاد مواد مخدر در شهرستانهاي استان، راه اندازي مراكز درماني خودمصرف در سنندج و سقز، جداسازي زندانيان معتاد، تشكيل انجمن مردمي  مبارزه با مواد مخدر در سنندج، ايجاد مراكز حرفه آموزي و تملك يك مجتمع بزرگ خدمات رفاهي و ورزشي براي پركردن  اوقات فراغت جوانان را به عنوان بخشي از تلاش هاي  دستگاههاي مسئول براي پاكسازي از آلودگي به مواد مخدر برشمرد.  وي با اشاره به اينكه همه تلاش ها و اقدامات مبارزه با مواد مخدر به دخالت و حساسيت مردم بستگي دارد، از مردم  خواست مسئولان استان را در ريشه كني اين پديده شوم ياري  دهند. 
