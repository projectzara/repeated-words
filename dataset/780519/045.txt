 گروه شهرستانها: همايش علمي نجوم با حضور 200 نفر از استادان دانشگاههاي كشور و جمعي از محققان و پژوهشگران و علاقمندان به نجوم امروز در دانشگاه كردستان در سنندج  برگزار مي شود. خانم دكتر اطاعتي دبير اين همايش ديروز به  خبرنگار همشهري در سنندج گفت: در اين نشست آخرين  يافته ها و نظرات انديشمندان علم نجوم و پديده  خورشيدگرفتگي به بحث و بررسي گذاشته مي شود. بيشترين زمان  خورشيدگرفتگي قرن در گستره ايران زمين در دو روستا در جنوب شرقي مريوان به نام هاي "دركه "و" بلبر" با مدت  زمان 2 دقيقه و 2 ثانيه روي خواهد داد. خورشيدگرفتگي در مريوان از ساعت 16 و 21 دقيقه شروع و در ساعت 16 و 23 دقيقه و 3 ثانيه به پايان مي رسد. براساس اعلام هواشناسي،  آسمان كردستان در 20 مرداد 91 درصد صاف پيش بيني شده  است.  كوتاه از سراسر كشور راه اندازي آزمايشگاه كنترل مواد غذايي در كرج  كرج- خبرنگار همشهري: اولين آزمايشگاه كنترل مواد غذايي  غرب استان تهران در بيمارستان شهيد باهنر كرج آغاز به  كار كرد.  اين مركز كه با همكاري معاونت شبكه بهداشت و درمان كرج و صاحبان صنايع منطقه راه اندازي شده است، مواد غذايي،  مواد شيميايي و آرايشي را از نظر كمي و كيفي و آلودگيهاي  ميكروبي كنترل و مورد بررسي قرار مي دهد.  افتتاح ساختمان آب و فاضلاب ملارد شهريار- خبرنگار همشهري: مديرعامل سازمان آب و فاضلاب غرب استان تهران از افتتاح ساختمان اداره آب و فاضلاب شهر ملارد خبر داد و گفت: ملارد نخستين شهر در غرب استان  تهران است كه به شبكه آب آشاميدني بهداشتي مجهز شده است.  به گفته وي شهر ملارد اكنون داراي 18500 مشترك است و مي تواند بيش از 30 هزار مشترك را تحت پوشش قرار دهد.  تاسيس مركز تحقيقات زيست محيطي در دماوند جاجرود- خبرنگار همشهري: در جلسه بررسي مسائل و مشكلات  زيست محيطي شهرستان دماوند كه با حضور خانم ابتكار معاون  رئيس جمهوري و رئيس سازمان حفاظت محيط زيست تشكيل شد،  تاسيس مركز تحقيقات زيست محيطي و اداره محيط زيست اين  شهرستان و همچنين اجراي طرح جنگل كاري اطراف درياچه تار به تصويب رسيد.  تجهيز و برق رساني 16 حلقه چاه در قزوين  قزوين- خبرنگار همشهري: معاون امور عمراني استاندار قزوين گفت: به منظور مقابله با بحران خشكسالي، طرح تجهيز و برق رساني به 16 حلقه چاه تلفيقي دشت قزوين با پيگيريهاي ستاد حوادث غيرمترقبه استانداري و اداره كل  امور آب قزوين آغاز شده و به زودي به بهره برداري خواهد رسيد.  وي افزود: تجهيز و برق رساني به 21 حلقه چاه تلفيقي نيز در دست بررسي است.  دعوت يك هزار گروه نجومي به كرمانشاه  كرمانشاه- خبرنگار همشهري: انجمن نجوم كرمانشاه اعلام  كرد: با هدف جذب ايرانگرد و جهانگرد براي مشاهده آخرين  كسوف قرن بيستم، بيش از يك هزار دعوت نامه از طريق پست و شبكه اينترنت به گروههاي نجومي آماتور، حرفه اي،  آسمان نما و مراكز رصدي سرتاسر دنيا ارسال كرده است.  ساخت بلوار ستارخان در باسمنج  تبريز- خبرنگار همشهري: همزمان با نود و چهارمين سالگرد انقلاب مشروطيت، ساخت بلوار ستارخان در باسمنج آغاز شد.  مسعود احمدزاده رئيس، شهردار باسمنج گفت: اين بلوار به  طول يك كيلومتر در ورودي باسمنج به طرف پليس راه تبريز-  ميانه احداث مي شود.  رئيس شوراي شهر باسمنج نيز گفت: با توجه به اين كه احداث  اين بلوار با نود و چهارمين سال انقلاب مشروطيت مصادف  شده، نام ستارخان براي آن در نظر گرفته شده است زيرا ستارخان و باقرخان در همين جاده موفق شدند قشون متجاوز عين الدوله را متواري سازند.  بهره برداري از گردشگاه كشاورزي بيله سوار مغان  اردبيل- خبرنگار همشهري: گردشگاه كشاورزي شهر بيله سوار مغان در استان اردبيل به بهره برداري رسيد. به گفته  شهردار بيله سوار، براي اجراي اين طرح 45 ميليون ريال  هزينه شده است. وي ساخت آبشار مصنوعي در پارك عمومي  بيله سوار را از ديگر طرحهاي مهم در دست اجراي اين  سازمان برشمرد و گفت: تاكنون 4 كيلومتر از كار لوله گذاري آن به اتمام رسيده است.  جشنواره تئاتر دانشجويان آموزشكده هاي فني حرفه اي كشور در همدان برگزار مي شود همدان- خبرنگار همشهري: با هدف غني سازي اوقات فراغت  دانشجويان در چارچوب مقابله با تهاجم فرهنگي و گسترش  هنرهاي زيبا، پنجمين جشنواره تئاتر دانشجويان  آموزشكده هاي فني حرفه اي سراسر كشور 21 تا 27 مرداد امسال در تالار فجر همدان برگزار مي شود.  ابوالفضل باقري دبير جشنواره و رئيس مركز آموزش عالي فني  شهيد مفتح همدان گفت: در اين جشنواره 16 گروه تئاتر دانشجويي برگزيده دفاتر مدارس عالي شركت خواهند كرد وگروههاي نمايشي از استانهاي تهران، همدان، كرمانشاه،  سنندج، كهكيلويه، اصفهان، چهارمحال و بختياري، مركزي،  مازندران، گيلان، خراسان، يزد و سمنان با هم به رقابت  خواهند پرداخت.  اختصاص 100 قطعه زمين براي احداث مسكن مستمندان در باسمنج تبريز- خبرنگار همشهري: يكصد قطعه زمين با كاربري مسكوني  براي احداث مسكن خانوارهاي مستمند در باسمنج اختصاص يافت.  رئيس شوراي شهر باسمنج گفت: اين زمينها كه توسط يك  نيكوكار اهداء شده است، شهرداري باسمنج تسهيلات ويژه اي  براي اجراي طرح درنظر گرفته است و فقط مبلغ ناچيزي براي  تسطيح و آماده سازي زمينها وصول خواهد شد. وي از بنياد مسكن انقلاب اسلامي خواست در اجراي اين طرح به كمك  خانواده هاي مستمند بشتابد.  گشايش اولين موءسسه مالي اعتباري در قشم  قشم- خبرنگار همشهري: در اجراي مصوبه مجمع تشخيص مصلحت  نظام مبني بر رفع محدوديت از موءسسات مالي و بانكهاي  خصوصي، نخستين موءسسه مالي و اعتباري در جزيره قشم آغاز به كار كرد.  خوردگي شديد شبكه آب قم  قم- خبرنگار همشهري 28 درصد از آب آشاميدني شهر قم به  علت خوردگي شديد و رسوب گرفتگي شبكه توزيع به هدر مي رود.  مديرعامل آب و فاضلاب استان قم گفت 390 كيلومتر از شبكه  اصلي و فرعي توزيع آب قم دچار رسوب گرفتگي و خوردگي شديد است و بايد تعويض شود. وي علت اين مشكل را استفاده  طولاني از شبكه و عدم استفاده از لوله هاي مناسب ذكر كرد و گفت: به منظور حل اين مشكل، درايجاد رينگ تقويت فشار بخش 2 قم كه به تازگي افتتاح شد، از لوله هاي فولادي با پوشش خارجي پلي اتيلن و داخلي اپوكسي كه از نظر زنگ زدگي  و خوردگي مقاوم است، استفاده شده است.  برگزاري جشنواره فرهنگي، هنري مدارس منطقه يك كشور در اصفهان اصفهان- خبرنگار همشهري 800 دانش آموز پسر منتخب دوره هاي راهنمايي و متوسطه منطقه يك كشور، در دومين  جشنواره مسابقات فرهنگي، هنري مدارس در اصفهان شركت  كردند. در اين همايش دانش آموزان استانهاي اصفهان،  بوشهر، سيستان و بلوچستان، فارس، كهكيلويه و بويراحمد،  كرمان، هرمزگان و يزد در رشته هاي علوم قرآني،  نهج البلاغه، احكام، اذان، مطالعه و تحقيق، سرود و آهنگهاي انقلابي، هنرهاي نمايشي، دستي و تجسمي به رقابت  مي پردازند.  شهردار جديد قشم  قشم- خبرنگار همشهري: شوراي شهر قشم در آخرين جلسه خود كه در محل شهرداري اين شهر تشكيل شد، علي بازماندگان را به عنوان شهردار جديد اين شهر برگزيد. شهردار جديد قشم  در جلسه معارفه گفت: در شهر قشم به دليل اين كه منطقه  آزاد اعلام شده است، بافت قديم و جديد در مقابل يكديگر قرار مي گيرند و بايد با تكيه بر معماري و حفظ بافت  قديمي قشم، شهر جديد را ساخت.  نمايشگاه بين المللي ايران - تبريز پس فردا برپا مي شود تبريز- خبرنگار همشهري: هفتمين نمايشگاه بين المللي  ايران- تبريز از 21 الي 28 مرداد ماه جاري در تبريز برگزار مي شود. در اين نمايشگاه 19 كشور خارجي و 478 واحد توليدي، صنعتي از سراسر كشور آخرين دستاوردهاي  توليدي خود را در زمينه هاي صنعتي و صادراتي به نمايش  خواهند گذاشت.  حبيب ماهوتي مديرعامل نمايشگاه بين المللي ايران - تبريز همچنين گفت: كشورهاي آلمان، چين، تركيه، دانمارك، امريكا،  كانادا، فرانسه، ژاپن، دوبي، سوئيس، سوئد، كره جنوبي،  انگلستان، هلند، بلغارستان، اسلووني، ايتاليا، بلژيك و نروژ در اين نمايشگاه حضوري فعال خواهند داشت. 
