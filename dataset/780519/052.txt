 دردناك ترين وجه اين حادثه، ثبت آن به عنوان يك واقعه  تلخ در نظام جمهوري اسلامي است  گروه سياسي: سه تن از نمايندگان كميته پيگيري مسائل  تهاجم به كوي دانشگاه روز گذشته در نشست مطبوعاتي نتيجه  آخرين دستاورد پيگيري هاي حادثه كوي را تشريح كردند.  در جلسه ديروز كه حجت الاسلام والمسلمين دكتر رهامي،  دكتر الهه كولايي و دكتر علي مقاري از اساتيد و مسئولين  دانشگاه تهران شركت داشتند در ابتدا دكتررهامي با اشاره  به اين نكته كه "شوراي عالي امنيت ملي در بررسي مسائل  كوي، بيشتر به نقش افرادي پرداخته كه مستقيما" در واقعه  كوي دست داشته اند" تاكيد كرد: در حالي كه عوامل ريشه اي  حادثه مورد بررسي قرار نگرفته در هفته هاي اخير ايجاد جو بدبيني شديد عليه دانشگاه در جامعه عميقا" ادامه داشته  است.  وي با اشاره به مسئله بازداشتهاي گسترده دانشجويان - از جمله اعضاي انجمنهاي اسلامي در دانشگاههاي مختلف - تاكيد كرد: پس از واقعه كوي به جاي اقدام جدي عليه عوامل  مستقيم شكل دهنده حادثه تهاجم تلاش شده با روند دستگيريها جو وحشت در دانشگاهها به وجود آيد.  وي افزود: عليرغم تاكيد مقام معظم رهبري و رئيس جمهوري،  عواملي كه در ايجاد حادثه نقش اساسي داشتند در اين مدت  به فعاليت خود ادامه دادند.  دكتر رهامي همچنين ضمن خاطرنشان كردن اين موضوع كه عوامل  پشت پرده اين واقعه اسفبار همچنان ناشناس مانده اند،  حادثه كوي دانشگاه را وارد آوردن ضربه اي سنگين بر پيكره  آموزش عالي دانست.  وي همچنين در سخنان خود از اعلام نگراني مسئولان دانشگاه  در خصوص ايجاد امنيت لازم در سال تحصيلي جديد خبر داد.  در نشست روز گذشته همچنين دكتر الهه كولايي نيز با تاكيد بر مظلوميت دانشگاه و دانشجويان در واقعه كوي از عدم  برخورد قاطع با مسببان و عوامل حادثه انتقاد كرد و گفت:  دردناك ترين وجه اين رخداد ثبت آن به عنوان يك واقعه تلخ  عليه دانشگاه در نظام جمهوري اسلامي است.  وي ادامه داد: بخشي از نگراني مسئولان دانشگاه و دانشگاهيان اين است كه مسئولين نظام براي تبري چهره نظام  از اين واقعه تلاشي به عمل نياوردند.  وي با تاكيد بر اين كه دستهايي در كار است كه چهره  دانشگاهها را در راستاي حركت عليه نظام ترسيم كند گفت:  قطعا" دانشجويان و والدين آنها در آغاز سال تحصيلي از مسئولين خواهند پرسيد كه براي شناسايي و مجازات عاملان  حادثه و نيز تامين امنيت فرزندان آنها چه كرده اند؟ دكتر مقاري عضو ديگر كميته پيگيري مسائل كوي دانشگاه نيز در نشست روز گذشته ضمن اظهار تاسف از اين كه در هفته هاي  اخير دانشجويان و دانشگاهيان توسط بعضي از جرايد و رسانه ها به زبانهاي مختلف مورد هجوم قرار گرفته اند گفت:  اين كه عده اي مي گويند واقعه كوي تصادفي بوده از روي  ناآگاهي است و دانشجويان ما نمي توانند به راحتي بپذيرند كه اين حادثه بدون برنامه اتفاق افتاده باشد.  وي تاكيد كرد: مردم بايد بدانند چرا اين حادثه ايجاد شد و تا زماني كه مسائل به طور صريح و روشن براي مردم مطرح  نشود قطعا" پرسش هاي بي پاسخ بسياري در اذهان مردم باقي  خواهد ماند.  گفتني است اعضاي اين كميته تعداد دانشجويان مفقود در حادثه كوي را سه نفر اعلام كردند. 
