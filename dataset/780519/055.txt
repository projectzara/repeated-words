 گروه سياسي: سه تن از نمايندگان مجلس شوراي اسلامي  اطلاعيه جديد سازمان قضايي نيروهاي مسلح در مورد قتل هاي  زنجيره اي را" مبهم "خواندند.  جعفر گلباز نماينده طالقان و ساوجبلاغ در اين زمينه به  خبرنگار همشهري گفت: اطلاعيه طولاني سازمان قضايي  نيروهاي مسلح بيشتر از آنكه تلاش كند اخبار جديدي را در اختيار مردم قرار دهد به تحليل قضايا پرداخته بود.  وي گفت: پيام اصلي اين تحليل نيز ختم پرونده قتل ها بود.  گلباز در مورد خودكشي سعيد امامي گفت: قابل درك نيست كه  چگونه فردي كه با دوربين مخفي و مامورويژه كنترل مي شد توانست خودكشي كند؟ آن هم كسي كه بنا به آنچه كه در اطلاعيه گفته شده دائم در فكر خودكشي بوده است. وي گفت:  كسي كه "طراح آدمكشي و خودكشي "بوده چگونه به حال خود رها مي شود و يا داروي نظافت در اختيارش قرار مي گيرد و به شيوه اي عادي و معمولي و نه بديع دست به خودكشي  مي زند؟!  گلباز گفت: من درصدد تكذيب و يا تاييد خودكشي نيستم ولي  موضوع اين است كه پذيرش خودكشي فردي با آن همه گارد و حفاظت مشكل است.  وي اضافه كرد: اگر طرح قتل ها تنها توسط يك باند محدود و مخوف و با توطئه هاي بين المللي صورت گرفته و گفته  مي شود همه آمرين و مباشرين آن نيز دستگير شده اند، پس  چطور هم پرونده هاي سعيد امامي كه اتهامي كمتر از او ندارند دست به خودكشي نزده اند؟ گلباز گفت: سيستم اطلاعاتي كشور با آن همه عظمت در واقع  با عدم دقت در نگهداري سعيد امامي، سند جدي پرونده را سوزانده است زيرا عمده خودكشي ها براي لوندادن اطلاعات  بيشتر صورت مي گيرد. نماينده طالقان با تاكيد بر اينكه در اين قضيه آبروي نظام مطرح است گفت: بايد براي حفظ آبروي  نظام اطلاع رساني صحيح صورت گرفته و با مردم واقعي تر صحبت شود. اين به نفع نظام است هرچند كه ممكن است جناحي  نيز دراين قضيه ضرر كند.  رئوف قادري نماينده پاوه و اورامانات نيز به خبرنگار ما گفت: با توجه به اطلاعيه سازمان قضايي نيروهاي مسلح به  نظر مي رسد بايد عملكرد مديراني كه باعث ترقي و رشد سعيد امامي در سيستم امنيتي كشور شدند از دو منظر بررسي شود،  نخست آنكه بايد مشخص شود آيا اين مديران عمدا" در راستاي  اهداف سعيد امامي عمل كرده اند و يا حمايت آنها براساس  عدم شناخت از اهداف و انگيزه هاي وي بوده است.  وي اضافه كرد: در اين بررسي به هر نتيجه اي كه برسيم در سهل انگاري مديران وزارتخانه قابل ترديد نخواهدبود.  نماينده پاوه با اشاره به اينكه كنترل مديران بر نيروهاي  تحت امر خود ضروري است گفت: قطعا" امروز وزيران سابق و اسبق اطلاعات بايد پاسخگوي مسائل فعلي باشند، چه اينكه  سوء مديريت باعث اين اتفاق شده باشد يا اين كه تقويت  سعيدامامي به عمد صورت گرفته باشد وي در مورد محتواي  بيانيه سازمان قضايي نيروهاي مسلح گفت: به نظر مي رسد اين سازمان به دنبال شفاف كردن مسائل است زيرا تصور عمومي اين است كه سعيد امامي عامل اصلي نيست در حالي كه  سازمان به اين نتيجه رسيده كه عامل اصلي همان سعيد امامي  است; اگر اين طور است، بايد جامعه را در اين زمينه قانع  كنند.  رئوف قادري گفت: مقدمه اين روشنگري پاسخ به اين پرسش است  كه آيا ديگران دخالتي در اين امر داشته اند يا خير؟ براي  رسيدن به پاسخ نيز قطعا" بايد عملكرد وزيران قبلي بررسي  شود. سازمان با طرح اين مسئله، جامعه را آماده شنيدن  پاسخ كرده است.  الياس حضرتي نماينده رشت نيز دراين مورد گفت: گزارش مفصل  سازمان قضايي نيروهاي مسلح تلاش داشت كه به ابهامات و پرسش هاي زيادي كه در جامعه وجود دارد پاسخ داده و رفع  ابهام كند. وي ادامه داد: هرچند اين تلاش جاي تقدير دارد ولي به دليل پيچيدگي موضوع و ابعاد گسترده اين پرونده،  علي رغم تلاش آن عزيزان، اطلاعيه مزبور نه تنها از ابهامات كم نكرد بلكه به ايجاد ابهامات جديدي انجاميد;  از جمله اينكه آيا سعيدامامي شخصا به اين فكر افتاده كه  در جهت بدنام كردن نظام اقدام كند؟آيا بدنام كردن نظام  هدف اصلي بوده و يا اخلال دربرنامه هاي جناب آقاي خاتمي  و بر هم زدن فضاي ايجادشده در اثر سياست هاي ايشان هدف  اصلي بوده است؟حضرتي هدف سعيد امامي را ضربه زدن به  برنامه هاي آقاي خاتمي دانست و گفت: طبيعي است كه بدنامي  نظام نيز در درون اين اقدامات وجود داشت.  حضرتي تاكيد كرد كه بايد نقش بالاترين مقام اطلاعاتي و امنيتي كشور يعني آقاي فلاحيان در خصوص چگونگي گزينش و ارتقاي مسئوليت و دادن حساس ترين پست به سعيد امامي  بررسي جدي شود; با توجه به اين كه آقاي حجاريان در پرونده گزينش سعيد امامي نوشته بوده كه وي براي عضويت در وزارتخانه صلاحيت ندارد و نهايتا" مي توان از او به  عنوان منبع كسب خبر استفاده كرد. نماينده رشت اضافه كرد:  خبري هم داشتيم كه بارها آقاي هاشمي رفسنجاني به آقاي  فلاحيان يادآور شده بود كه سعيد امامي نبايد مسئوليت  امنيتي داشته باشد ولي به اين توصيه نيز عمل نشد و قابل  توجه تر اين كه وقتي براي گزينش يك كارمند ساده تمامي  سوابق فرد و چندين نسل قبل و بعد از او بررسي مي شود چطور در مورد فردي كه دايي او وابسته نظامي رژيم سابق در امريكا بوده براي تصدي مسئوليت حساس در وزارت اطلاعات  سهل انگاري مي شود؟حضرتي كارهاي سعيد امامي را داراي  پشتوانه فكري دانست و گفت: بايد از سوي تمامي مقامات و مسئولان نظام تفكر اعمال خشونت مورد نكوهش شديد قرار گيرد تا ديگراني كه به اعمال سعيد امامي بي علاقه نيستند بيدار شوند. 
