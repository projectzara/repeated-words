 گروه سياسي: وزير امور خارجه ايران كه در پاسخ به سفر همتاي ارمني خود به ايران در ايروان به سر مي برد ديروز در ديدار با رئيس جمهوري ارمنستان پيرامون مسائل مختلف  از جمله همكاري هاي دوجانبه و مسائل منطقه اي با وي  گفتگو كرد.  در اين ديدار رئيس جمهوري ارمنستان با اشاره به موقعيت  حساس و استراتژيك جمهوري اسلامي ايران در تحولات مثبت  منطقه اي، گفت: همكاري تهران - ايروان مي تواند در رفع  اختلافات و مشكلات منطقه اي بسيار مفيد باشد.  خرازي نيز در اين ديدار با تاكيد بر لزوم حل و فصل  مسالمت آميز، عادلانه و شرافتمندانه بحران قره باغ،  حساسيت و اهميت منطقه قفقاز را مورد اشاره قرار داد.  وزير امور خارجه جمهوري اسلامي ايران همچنين ضرورت ايجاد شرايط صلح و ثبات و همزيستي مسالمت آميز را در منطقه  قفقاز براي توسعه اقتصادي و رفاه مردم آن مورد تاكيد قرار داد.  خرازي همچنين در ديدار با همتاي ارمني خود(واردال  اوسكانيان)تحولات منطقه قفقاز و آينده همكاري هاي  چندجانبه، انتقال انرژي و گسترش همكاري در زمينه  حمل ونقل را مورد بحث و بررسي قرار داد.  اوسكانيان در اين ديدار با استقبال از طرح گفتگوي تمدنها اظهار اميدواري كرد دو كشور بتوانند با ياري يكديگر در اين زمينه گام هاي عملي بردارند. 
