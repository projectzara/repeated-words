 گروه سياسي: مجلس شوراي اسلامي فردا(چهارشنبه)ادامه  بررسي طرح اصلاح قانون انتخابات را پي مي گيرد.  انتظار مي رود به موازات بررسي طرح پيشنهادي نمايندگان،  نتيجه كار كارشناسي كميته سه جانبه مركب از دولت، شوراي  نگهبان و مجلس نيز در خصوص جرح و تعديل طرح مربوطه مورد رسيدگي نمايندگان مجلس قرار گيرد. موضوع نظارت استصوابي  به عنوان يكي از نقاط عطف طرح اصلاح قانون انتخابات از ماهها پيش در معرض داوري و سنجش افكار عمومي، صاحبنظران  سياسي و دست اندركاران مقوله انتخابات در كشور بوده است،  در همين زمينه حسين انصاري نماينده مردم نيشابور ضمن  ارائه ديدگاه خود پيرامون اين موضوع معتقد است: نظارت در همه جاي قانون اساسي به معني بازرسي و ارزيابي و سنجش به  كار رفته است و نظارت به معني عمل ناظر است كه به هيچ  وجه قيد استصواب و يا هر قيد ديگري در مفهوم و محتواي آن  وجود ندارد مگر اينكه قرينه و شاهدي آن را مقيد ساخته  باشد. اين كه در قانون مدني آمده است(واقف مي تواند بر متوني ناظر قرار دهد كه اعمال متولي به تصويب يا اطلاع  او برسد)صريحا" بيان مي كند كه تصويب خارج از مفهوم  نظارت است و لذا واقف مي تواند ناظر را مقيد به تصويب كند يا مقيد نكند كه در اين صورت ناظر به معني اصلي و لغوي آن(ارزياب)خواهد بود و در هر حال واقف هر قيدي  را مي تواند به متولي و ناظر طبق اختياراتي كه دارد بزند.  در قانون اساسي در بسياري از موارد جزيي يا بخشي نظارت  هست و حتي نظارت عام فرد فرد جامعه بر هم و بر دولت و دولت بر همگان(اصل هشتم قانون اساسي)وجود دارد.  طبق نظر انصاري قوه مقننه و قوه قضائيه و قوه مجريه هر كدام به علاوه نقش تقييني و اجرا موظف به نظارت مي باشند و اين نظارت در قانون اساسي براي قوه مقننه از طرق مختلف  و منجمله از طريق كميسيون اصل 90 اعمال مي گردد و به هيچ  وجه اين نظارت كه از مهمترين موارد نظارت مجلس است،  استصوابي نيست.  انصاري همچنين در خصوص اصل 98 قانون اساسي كه تفسير نظارت را بر عهده شوراي نگهبان گذاشته معتقد است: قرار دادن اين اصل در قانون اساسي از آن جهت است كه شوراي  نگهبان كارشناس و مجتهد و امين در استنباط است و بايد براساس معيارهاي استنباط و موازين معتبر اجتهاد در متون  ديني و حقوقي اصول قانون اساسي را تفسير نمايد و بنابراين شوراي نگهبان نمي تواند از مطلق مقيد استنباط كند و يا مقيد را مطلق مراد بداند و يا ظاهر متني را كه  حجت است القاء نمايد. نماينده مردم نيشابور همچنين معتقد است: شوراي محترم نگهبان در مقام استنباط از يكايك اصول  قانون اساسي بايد رويه قانون اساسي و محكمات آن را منظور داشته و مورد توجه قرار دهد و چيزي در تضاد با آن را مورد استناد قرار ندهد. 
