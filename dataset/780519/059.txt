 گروه سياسي: گروهي از نمايندگان مجلس شوراي اسلامي روز گذشته از آثار خرابي هاي كوي دانشگاه تهران ديدن كردند.  شهربانو اماني نماينده مردم اروميه كه ديروز در جمع  نمايندگان بازديدكننده از كوي حضور داشت در گفتگو با خبرنگار همشهري حمله به كوي دانشگاه را" فاجعه آميز"  خواند و گفت: با توجه به فشارهاي روحي و جسمي كه به  دانشجويان وارد شده است مسئولان نظام بايد به دلجويي از آنان پرداخته و بسرعت اقدام به بازسازي خرابي ها و جبران  خسارات وارده بر دانشجويان كنند.  نماينده اروميه در مورد علت عدم انتشار گزارش كميسيون  تحقيق رياست جمهوري در مورد وقايع حمله به كوي دانشگاه  اظهار بي اطلاعي كرد و گفت: قرار است روز سه شنبه(امروز) در جلسه غيرعلني مجلس وزير فرهنگ و آموزش عالي گزارشي در اين مورد ارائه كند، فرمانده نيروي انتظامي نيز يكي از مدعوين جلسه امروز است كه به پرسش هاي نمايندگان پاسخ  خواهد داد. احتمال مي رود وزير بهداشت درمان و آموزش  پزشكي كه دانشگاههاي علوم پزشكي زير مجموعه آن وزارتخانه  هستند نيز در جلسه غيرعلني حضور يافته و گزارشي از وضعيت  مصدومين و مجروحين حمله به كوي دانشگاه ارائه كند. 
