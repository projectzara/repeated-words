 گروه ورزشي: مراسم گشايش دومين دوره كلاس آموزش پيشرفته  مربيگري فوتبال داخل سالن فوتسال صبح روز دوشنبه با حضور معاون فني و امور فدراسيونها، ويك هرمانس مدرس هلندي  فيفا، عباس ترابيان نايب رييس فوتسال آسيا و 31 نفر ازمربيان فوتسال ايران در مجموعه ورزشي انقلاب تهران  برگزار شد.  عباس ترابيان مسئول امور بين الملل فدراسيون فوتبال و نايبرئيس فوتسال آسيا گفت: هرمانس مدرس هلندي فيفا به  عنوان بازيكن در سه جام جهاني فوتسال حضور داشته و در سال 1990 به عنوان مربي تيم ملي فوتسال هلند اين تيم را هدايت كرده است. وي در سال 1991 به عنوان مدرس در هلند فعاليت داشته و طي سالهاي 1993تا 1995 در كشور بلژيك به  فعاليت پرداخت و در سال 1996 به عنوان سرمربي تيم ملي  فوتسال مالزي در اين كشور حضور داشت. ترابيان افزود:  هرمانس در سال 1997 به كشور هلند بازگشت و مسئوليت  آماده سازي تيم ملي فوتسال هلند را برعهده گرفت و در همين زمان از سوي فدراسيون بين المللي فوتبال فيفا به عنوان مدرس فيفا آغاز به كار كرد. وي گفت: جايگاه  ايران در زمينه فوتبال داخل سالن(فوتسال)آنچنان قوي  است كه تمامي كشورهاي آسيا در اين رشته به فوتسال ايران  به چشم يك قهرمان بلامنازع نگاه مي كنند. 
