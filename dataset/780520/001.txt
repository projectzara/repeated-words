   به مناسبت اجراي نمايش "شهر آدم، شهر حيوان "به  كارگرداني شهرام كرمي  يكي از اساسي ترين، لطيف ترين و زيباترين اشكال نمايش  " تئاتر كودك "است. اين شيوه نمايش به خاطر مخاطب قراردادن جوانترين قشر اجتماع كه مي تواند آينده تئاتري  را تضمين كند، از حساس ترين شكلهاي تئاتري به حساب مي آيد كه اگر سطحي و ساده انگارانه با آن برخورد شود،  تاثيري بد بر ذهن كودكان خواهد گذاشت و آنها را از اين  مقوله دور خواهد كرد از طرف ديگر دنياي كودك از چنان  لطافتي برخوردار است كه شيوه بياني خاصي را كه با آن  هماهنگ باشد مي طلبد و بخاطر بهره گيري اين قشر سني از تخيلات، دنياي بي انتهايي را در اختيار هنرمندان قرار مي دهد. اگر از اين شيوه به درستي استفاده شود، مي تواند به بهترين شكل سرگرم كننده و آموزنده براي كودكان  دربيايد.  نمايش" شهر آدم، شهر حيوان "به كارگرداني و نويسندگي  شهرام كرمي در تالار كوچك تئاتر شهر از اواسط تيرماه در حال اجرا است.  " شهر آدم، شهر حيوان "داستان چند كودك است كه در پي  رساندن يك لك لك زخمي به خانه اش راهي مي شوند و در راه  هر كودك تبديل به يك حيوان مي شود و شكارچي كه در تعقيب " لك لكو" است به دنبال آنها تا شهر حيوانات مي رود. تا اينكه در آخر به شهر حيوانات مي رسند و بعد از شكست و فراري دادن شكارچي تصميم مي گيرند شهر را بسازند و هر حيوان به شخصيت اصلي خود بازگردد... زيباترين نكته اي كه  در اولين برخورد با نمايش مي تواند نگاه مخاطب بزرگسال -  نه كودك - را به خود جلب كند استحاله آرام و خوشايند انسانها به درون شخصيت حيوانات و برگشت دوباره آنها در پايان اثر است به عبارت ديگر نمايش با بازي چند كودك  شروع مي شود، كودكاني كه با يافتن يك لك لك زخمي مهاجر تصميم مي گيرند او را به خانه اش برسانند و عملا" كودكي  كه لك لك را برداشته تبديل به آن حيوان - يا به تعبيري  نقش پوش آن حيوان - مي شود. اين سير ادامه دارد ودر هر توقفگاه بچه ها، يكي به جلد حيوان مي خزد، حيواني كه به  دليلي از دست انسانها آسيب ديده و حال باملحق شدن به جمع  حيوانات راهي شهر روءيايي و آرماني آنها مي شود و به اين  ترتيب جاي كودكان را; شكارچي، كبوتر، كلاغ، گربه، الاغ و بلبل مي گيرند و همين تبديل آرام وتدريجي درطول نمايش  زيباست زيرا جاي اينكه بازيگران از همان ابتدا خود را به جاي يك حيوان جابزنند و سعي كنند كه به كودك  بقبولانند در جمع تعدادي جانور سخنگو است كه خاصيتهاي  انساني پيدا كرده اند، به او گوشزد مي كند كه در كنار يك  نمايش و تعدادي بازيگر كه نقش پوشي مي كنند نشسته و بايد به قصه اي زيبا نگاه كند و گوش بدهد. اين تلاش كارگردان  از بيرون آوردن شكل كليشه اي و هميشه تكراري آن و استفاده از شيوه اي خلاقانه قابل تقدير است اما اين  ترفند زماني مي تواند كارساز باشد كه كودك آگاهانه به  ميانه قصه بيايد و با آن همراه شود يا به ديگر سخن با برقراري حس همزات پنداري با شخصيتها با داستان همگام شود تا بتواند در جريان صحبتهاي كارگردان قرار بگيرد و از اين ميان طرفي ببندد وگرنه كشف اين ترفند هوشمندانه  نويسنده به خودي خود هيچگاه براي يك كودك با دنيايي ساده  و بي آلايش نمي تواند لذت بخش باشد.  متاسفانه هيچوقت در سطح تئاتر كودك و نوجوان گروه سني  ذكر نمي شود و تماشاخانه ها فقط به ذكر نام "كودك و نوجوان" بسنده مي كنند. حال آنكه اين دو كلمه طيف سني  وسيعي از حدود 5 تا 13 سال را دربرمي گيرد. تماشاگري كه  بدون آگاهي از اين مساله وارد سالن نمايش مي شود، ممكن  است به خاطر مخاطب قرار نگرفتن با خاطري ناشاد نمايش را ترك كند و اين آسيبي است كه تئاتر با از دست دادن  تماشاگرانش در طولاني مدت پذيرا مي شود و به نظر مي رسد اين نمايش هم براي كودكان سالهاي آخر دبستان مناسبتر باشد.  نكته ديگر اينكه استفاده از قالبي زيبا و ابتكاري، زماني  راهگشا است كه از متن محكم برخوردار بوده و درزمان اجرا با مشكل تصويرسازي مواجه نشود. در اصل اين اساسي ترين  نقص نمايشهاي كودك به اجرا درآمده در سالهاي گذشته به  خصوص در فرهنگسراها است كه متاسفانه با بي توجهي به آن  نگاه مي شود و" شهر آدم، شهر حيوان "نيز دچارآن است.  اين نمايش از متني يكدست و روان سود نمي جويد و با آنكه  نويسنده سعي كرده تا با استفاده از كلامي روان و كلماتي  ساده در كنار شعر به نمايشنامه تحرك ببخشد، اما متاسفانه  نظم كلمات در بسياري از دقايق دچار مشكل مي شود و ما با افت و خيز كيفي متن روبه رو هستيم يعني در بعضي از جاها متن از قوام برخوردار است و مي بينيم كه بازيگران با بيان ديالوگهايشان كاملا" در راه پيشبرد قصه بر اساس متن  گام برمي دارند. اما در بعضي از دقايق به خاطر نبود اين  نظم فراگير، نمايش به اتلاف وقت و استفاده نقش پردازان  از اصوات به جاي كلام رو مي آورد و حتي ميان بعضي از كلمات به هيچ وجه به نمايش مربوط نمي شود; مانند" برويم  كيك و نوشابه بخوريم "يا تاكيد فراوان بازيگر نقش كبوتر بر كلمه "كچل "براي طنزآميز شدن اثر. از سوي ديگر نمايشنامه ظرفيت ارايه در طول يك ساعت را ندارد و به نظر مي رسد نمايشي را كه به راحتي در عرض 40 دقيقه مي شد ارايه كرد، بي جهت به درازا كشيده مي شود، در نهايت  خستگي تماشاگر را در بردارد. زيرا اين مساله به شدت  ضرباهنگ نمايش را دچار مشكل مي سازد و به صورتي تصنعي و غيرضروري كند مي كند.  " شهر آدم، شهر حيوان "در هر بخش كه كودكان در طول سفرشان  به يك حيوان جديد برمي خورند و براي اين كار، گروه  بازيگران از صحنه خارج شده و شخصيتي كه بايد به گروه  اضافه شود در صحنه مي ماند تا ديگران بيايند، با توقف  روبه رو مي شود. توقفي كه به هيچ وجه به سود نمايش نيست  زيرا تماشاگر كودك در لحظه اي، از نمايش جدا مي شود و براي برقراري دوباره حس مدت زماني را نياز دارد كه در اين بين جز خستگي از اين قطع و وصل چندباره حاصل ديگري  براي مخاطب ندارد.  بايد به خاطر داشت در نمايش بزرگسالان نيز- جز در شيوه هاي خاص - سعي مي شود تا تماشاگر از نمايش جدا نشود و گام به گام با داستان پيش بيايد و حتي چنان با آن  درآميزد كه جزيي از اتفاق شود. اين مساله در نمايش كودك  به خاطر بار آموزشي كه از آن برخوردار است، بسيار حادتر و مهم تر است زيرا در موفقيت يا عدم موفقيت يك نمايش  تعيين كننده جلوه مي كند. اين نمايش براي تدوين موءثر و هوشمندانه مي توانست از موسيقي، طراح صحنه يا نور به  گونه اي كه ذهن مخاطب را از يك فضا به حال و هواي ديگر سوق دهد، بهره بجويد تا به اين وسيله كارگردان توجيهي  مناسب براي شيوه پرداخت خود به دست بياورد. اصولا" طراحي  صحنه" شهر آدم شهر حيوان "به گونه اي انجام شده بود كه  به سهولت و سرعت در تغيير فضاها عمل كند و با جابجايي  آنها بتوان مكانهاي مختلف قصه مثل كنار رودخانه، جنگل  سوخته، بيشه و... را با آن تداعي كرد ولي نبايد فراموش  شود وقتي ما با يك كار كودكانه روبه رو هستيم، نياز است  كه با ايجاد كردن محيط ذهني مناسب براي بيننده - مانند بك  راند، اشياء و وسايل پرجاذبه و فضاساز- تفاوت مكانهاي  متفاوت را به خوبي براي او جلوه گر سازد. بايد به خاطر داشت مخاطب كم سال با يك يا دو نشانه در جريان مفهوم و مقصود كارگردان قرار نمي گيرد بلكه نيازمنداشاره هاي  مستقيم است جداي از اين آنچه كه به تئاتر كودك اصالت و مفهوم واقعي مي بخشد، جنبه زيبايي شناسانه طراحي است كه  به وسيله حجم و رنگ منتقل مي شود. اين مساله در مورد اين  نمايش چندان مصداق پيدا نمي كند. زيرا تاكيد زياد بر ساده بودن طراحي صحنه باعث شده تا اين عنصر كاملا" منفعل  بماند و نمايش را نيز كم رمق جلوه دهد طراحي لباس نيز با آنكه تا حدودي دچار اين مشكل - عدم استفاده گسترده از رنگ و شكل - است اما به خوبي شكل بيروني شخصيتها را جلوه گر مي سازد و در خدمت اثر درمي آيد كه البته سهم  زيادي از اين موفقيت تن پوشها را بايد در بازي خوب بازيگران جستجو كرد.  نقش پردازان اين نمايش شناخت خوبي از نقشهايشان نشان  دادند و با معنا بخشيدن به شخصيتها نمود خوبي از آنها به  تماشاگر جلوه گر ساختند. اما در ميان اين بازيگران شبنم  مقدمي- در نقش كبوتر- و اميرحسين حسيني - در نقش الاغ - از سطح بازي بهتري برخوردار بودند. آنها با الگوبرداري صحيح  از كاراكترهايشان با استفاده از لحني مناسب زيبايي خاصي  به نمايش بخشيده بودند.  موسيقي نمايش در عين سادگي، خوب و بجا انتخاب شده و با آنكه از ويژگي خاصي برخوردار نبود، ولي در بيشتر دقايق  همراهي خوب و كارگشا براي نمايش به حساب مي آيد. اما برخلاف موسيقي، ساده بودن چهره پردازي هيچ دليلي در اثر نمي يافت و لازم به نظر مي رسيد كه با دقت بيشتري به آن  پرداخت شود.  مازيار شيباني فر 
