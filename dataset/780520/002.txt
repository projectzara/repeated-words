 كنسرت موسيقي سنتي "گروه آفتاب" با آواز علي مينوسپهر چندي پيش در تالار رودكي برگزار شد. علي مينوسپهر موسيقي دان جواني است كه از 12 سال پيش كار موسيقي را آغاز كرده و 5 سال است به طور حرفه اي در زمينه آواز كار مي كند. او كه موسيقي را به شكل آكادميك و از طريق  دانشكده موسيقي آموخته است، در اين زمينه مي گويد: "در حقيقت من كار حرفه اي را از نظر اجرا و برگزاري كنسرت از زمان دانشجويي شروع كردم و دوره رديف و مركبخواني را در محضر استاد مسعود كرامتي آموختم و دوره تلفيق شعر و موسيقي را با دكتر عمومي كار كردم. در حال حاضر هم علاوه  بر برگزاري كنسرت يك كاركاست انجام داديم به نام "نواي  سحر" كه به زودي به بازار مي آيد. " وي در ادامه مي گويد: "متاسفانه موسيقي سنتي در ميان  عامه مردم به خصوص جوانان به اشتباه جاافتاده است. آنها كه موسيقي سنتي را مي شناسند هيچ، ولي اكثريت مردم كه با اين نوع موسيقي آشنايي ندارند، وقتي اسم موسيقي سنتي  مي آيد به ياد يك نوع موسيقي كسالت آور و خموده مي افتند و كمتر به آن مي پردازند. در حالي كه چنين نيست و برخلاف  تصوري كه در مورد موسيقي سنتي وجود دارد مبني براينكه  اين نوع موسيقي علمي نيست، بايد گفت موسيقي سنتي هم از لحاظ ريتمي و هم از لحاظ تكنيكي برپايه موسيقي علمي است. " مينوسپهر در زمينه رفع مشكلات در عرصه موسيقي سنتي  مي گويد: "بايد جدي تر به اين نوع موسيقي نگاه كرد و موسيقي خوب را به مردم شناساند و در اين راه مي توان از يك سري اعمال نظرهاي سليقه اي كاست به طوري كه الان يك  آهنگساز براي اينكه مجوز بگيرد قطعات را ساده تر مي نويسد و بزرگترين لطمه اين كار پايين آمدن كيفيت  موسيقي سنتي است همچنين براي نشان دادن و شناساندن  موسيقي خوب مي توان از اساتيد بسياري كه در اين زمينه  كار مي كنند استفاده كرد چرا كه آنها در واقع پلي هستند بين موسيقي قديم و جديد و در اينجا من به عنوان يك  هنرمند جوان همياري و همكاري صدا و سيما و رسانه هاي  جمعي را در راه معرفي اساتيد برجسته و عرضه موسيقي خوب سنتي به مردم مي طلبم. " 
