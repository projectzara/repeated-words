 گروه اجتماعي: دولت آلمان در جواب فراكسيون حزب سوسيال  دموكرات" اس. پ. د" به نقل از سازمان ملل اعلام كرد، در حدود 250 هزار كودك و نوجوان مسلح زير 18 سال، در درگيريهاي خونين در جهان، شركت دارند.  به گزارش ايرنا، دفتر مطبوعاتي مجلس آلمان(بوندس تاگ) چندي پيش در گزارشي اعلام كرد، تعداد دقيق كودكان مسلح  در درگيريهاي مختلف دنيا، در دست نيست زيرا، برخي دولتها و گروهها سعي دارند، نشان دهند كه از وجود كودكان و نوجوانان در جنگها استفاده نمي كنند.  براساس اين گزارش، تعداد كودكان در شبه جنگهاي داخلي به  مراتب بيشتر از حضور آنان در جنگهاي بين دولتها و كشورهاست. اين كودكان اكثرا" از سوي گروههاي مبارز غيردولتي به خدمت گرفته مي شوند.  تعداد كودكاني كه به خدمت اجباري نظامي گرفته مي شوند،  در آفريقا بسيار زياد است.  براساس اين گزارش استفاده از نيروي سربازان خردسال و نوجوان در انواع نزاعهاي خونين در آسيا و امريكاي جنوبي  نيز در حال افزايش است.  در خاتمه به جنگ مردمي در افغانستان اشاره شده و آمده  است، سهم كودكان و نوجوانان مسلح در اين كشور در سال هاي  گذشته از 30 درصد به 45 درصد افزايش يافته است. 
