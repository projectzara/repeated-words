 گروه اجتماعي: كودكان و نوجوانان امريكاي لاتين در ايالات متحده امريكا از پيشرفت تحصيلي نامطلوبي  برخوردارند. به گزارش ايرنا، براساس گزارشي كه از سوي يك  سازمان حمايت از اقليت نژادي لاتين در امريكا چندي پيش  انتشار يافت، امريكايياني كه از نژاد لاتين(هيسپانيك) هستند، جمعيتشان در امريكا روبه افزايش است، ولي از نظر تحصيلي فاصله زيادي از ساير نژادهاي مقيم امريكا دارند.  شوراي ملي "لارازا" كه بزرگترين سازمان حمايت از نژاد لاتين در امريكا محسوب مي شود، در گزارشي كه چندي پيش  انتشار داد، آورده است، فرزندان اين نژاد در مدارس  امريكا از كودكستان تا دبيرستان نمره هاي كمتري مي آورند و احتمال افت تحصيلي شان بيشتر است.  " رائول زاگويره "رئيس شوراي ملي "لارازا" ضمن اعلام خبر عقب ماندگي تحصيلي نژاد لاتين، آن را زنگ خطري براي  آينده امريكا دانست و از مسئولان امر خواست اقدامهاي  تازه اي براي رفع اين عقب ماندگي به عمل آورند.  اهميت اين مساله در اين است كه بر پايه اعلام اداره آمار امريكا جمعيت زير هجده سال نژاد لاتين در امريكا بيشتر از سياهپوستان شده است و در مجموع تا اواسط دهه آينده  ميلادي جمعيت نژاد لاتين به بزرگترين اقليت نژادي در امريكا تبديل خواهد شد. برپايه اين گزارش در حالي كه 29 درصد كودكان نژاد لاتين در امريكا زير خط فقر زندگي  مي كنند، تنها 18 درصد آنان از كمكهاي پيش دبستاني دولت  بهره مي برند.  در حالي كه 1/9 درصد دانش آموزان امريكا از نژاد لاتين  هستند، از ميان جمعيت دانش آموزاني كه به برنامه  تيزهوشان پذيرفته شده اند، كمتر از 5 درصدشان از نژاد لاتين هستند.  از هر ده نفر دانش آموز نژاد لاتين سه نفر مردود شده يا ترك تحصيل مي كنند اين نسبت در ميان سفيدپوستان يك نفر از چهارده نفر و در ميان سياهپوستان يك نفر از هشت نفر گزارش شده است. 
