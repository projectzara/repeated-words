   آخرين خورشيد گرفتگي قرن بيستم، روز چهارشنبه 20 مرداد ماه 1378 اتفاق مي افتد كه اين تمام سايه، از اقيانوس  اطلس آغاز و پس از طي كردن كشورهايي مثل فرانسه، بلژيك،  لوگزامبورگ، آلمان، اتريش، مجارستان، يوگسلاوي، روماني و بلغارستان وارد درياي سياه مي شود و پس از گذر از تركيه  و عراق به مرز غربي ايران مي رسد و بخشهايي از استانهاي  كردستان، كرمانشاه، همدان، مركزي، لرستان، اصفهان،  چهارمحال و بختياري، فارس، يزد، كرمان و سيستان و بلوچستان را فرا مي گيرد و بعد مسيرش را به طرف پاكستان  و هند ادامه مي دهد و در خليج بنگال از زمين جدا مي گردد.  بنا بر اعلام سازمان ناسا، ايران بهترين نقطه در دنيا براي مشاهده اين رخداد عظيم است، به همين مناسبت، شبكه  چهار سيماي جمهوري اسلامي ايران در نظر دارد اطلاعات  مفصلي از اين رخداد بزرگ را به صورت برنامه هاي توليدي و زنده در اختيار مردم قرار دهد. پخش زنده اين برنامه  امروز از ساعت 30/13 الي 19 به نظر بينندگان عزيز خواهد رسيد. پوشش تصويري از لحظه آغاز كسوف در استان كردستان  تا لحظه خروج آن از سيستان و بلوچستان انجام مي گيرد و لحظه به لحظه، اين رخداد عظيم براي ملت ايران به تصوير كشيده مي شود لازم به تذكر است، اين برنامه همزمان از شبكه هاي ماهواره اي جام جم و سحر و از ساعت 15 /الي 30 17 از شبكه اول سيماي جمهوري اسلامي ايران نيز پخش  مي شود.  اين برنامه توليد شبكه چهار سيماي جمهوري اسلامي ايران  است.  در خصوص برنامه هاي توليدي اين شبكه در مورد آخرين كسوف  قرن، بايد به مجموعه ميان برنامه هاي كسوف كه تحت عنوان  كسوف، از شبكه چهار سيما پخش مي شود، اشاره كرد. اين  مجموعه شامل 20 برنامه 5 الي 10 دقيقه اي است كه پخش آن  از اول مرداد شروع و تا سي مرداد ادامه دارد. توليد اين  برنامه با هدف اطلاع رساني انجام پذيرفته كه شامل  اطلاع رساني علمي، اجتماعي، ايمني و بهداشتي و جغرافيايي  است. مراجع علمي، دانشگاهها، سازمانها، نهادها، ستاد ملي  كسوف و تني چند از چشم پزشكان، همكاري صميمانه اي با اين  برنامه داشته اند. جهت توليد اين برنامه، گروه  برنامه ساز ضمن حضور در مركز تحصيلات تكميلي زنجان،  دانشگاه امام خميني(ره)قزوين و برخي شهرهاي در خط روءيت،  تلاش كرده اطلاعات لازم را از موثق ترين منابع كسب و دراختيار بينندگان اين مجموعه قرار دهد.  مجموعه كسوف به واقعه كسوف، ساختار دروني خورشيد و جديدترين اطلاعات به دست آمده از مطالعه خورشيد و ستارگان نظير آن و نحوه رصد آنها پرداخته و اطلاعاتي را دراختيار علاقه مندان به نجوم قرار مي دهد. 
