   طرح نورپردازي مسجد امام اصفهان براي اولين بار پس از پيروزي انقلاب اسلامي به مورد اجرا گذاشته مي شود گروه علمي فرهنگي: همزمان با آخرين خورشيد گرفتگي قرن  بيستم، طرح نورپردازي مسجد امام اصفهان كه در شب به اين  بناي تاريخي كم نظير زيبايي و جلوه اي خاص مي دهد به  اجرا درآمد.  به گزارش روابط عمومي سازمان ميراث فرهنگي، اين پروژه طي  بيست روز گذشته و با تلاش شبانه روزي كاركنان ميراث  فرهنگي اصفهان براي اولين بار پس از پيروزي انقلاب اسلامي به مورد اجرا گذاشته مي شود.  مسجد امام كه يكي از زيباترين مساجد جهان اسلام است در جبهه جنوبي ميدان امام قرار دارد اين مسجد در زمان شاه  عباس اول و انتخاب اصفهان به عنوان مركز حكومت صفوي در طرح كلي توسعه شهر و ايجاد ميدان نو طراحي و اجرا شده  است. در مرحله اول سر در اصلي و جلوخان ورودي با دو مناره خارجي مسجد ساخته شده است. مقرنس كاري ورودي از نمونه هاي بسيار بديع اين هنر تزئيني است.  كتيبه سر در مسجد به خط هنرمند نامي آن زمان عليرضا عباسي و به خط ثلث و به تاريخ 1025 ه-. ق است. در مسجد با ورقه هاي نقره و طلا تزئين شده و مربوط به دوره شاه صفي  جانشين شاه عباس اول است. در داخل مسجد يك حياط اصلي و مركزي و دو حياط فرعي و جانبي قرار دارد.  بر روي محورهاي اصلي حياط مركزي چهار ايوان در چهار ضلع  مسجد ايجاد شده كه از سنتهاي قديمي مساجد ايراني الهام  گرفته است.  پوشش ايوان گنبدخانه اين مسجد به صورت دو گنبد خارجي و داخلي اجرا گرديده و ارتفاع گنبد خارجي از كف مسجد 50 متر است.  در آينده نيز قرار است با همكاري شهرداري اصفهان، كليه  بناهاي تاريخي واقع در ميدان نقش جهان، عمارت چهلستون و پلهاي تاريخي اصفهان نورپردازي شود. 
