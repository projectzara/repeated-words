 عمليات كاوش و باستان شناسي در 23 گور باستاني يكي از بزرگترين گورستانهاي پيش از تاريخ ايران منجر به دستيابي  به نكات تازه و كشف اشياء ارزشمندي شد.  به گزارش روابط عمومي سازمان ميراث فرهنگي كشور، ادامه  عمليات كاوش در گورستان "آق اولر" در استان گيلان كه  قدمت آن به نيمه دوم هزاره اول قبل از ميلاد مي رسد،  اطلاعات تازه در اختيار باستان شناسان قرار داده است. به  گفته محمدرضا خلعت بري سرپرست گروه باستان شناسي، كشف 2 مورد تدفين هاي چندنفره از جمله نكات جالب در كاوش اخير است. همچنين براساس اشياء بدست آمده از داخل گورها،  تاكنون بيشتر تدفين ها متعلق به زنان بوده است.  زيورآلات زنانه همچون سنجاق سر، گردنبند، گوشواره هايي  از جنس شيشه، عقيق، نقره و نيز اشياء فلزي، خنجر، سرنيزه،  ظروف سفالي و.. از جمله 200 قطعه شي ء مكشوفه اين  گورستان باستاني است. بررسي هاي انجام شده نيز نشان  مي دهد كه بيشتر تدفين ها متعلق به افراد ميانسال بوده و تنها در يك مورد فردي حدودا" 60 ساله شناسايي شده است. به  دليل اهميت و قدمت گورستان "آق اولر" كه تعداد بي شماري  گور را در خود جاي داده است به طور همزمان كارشناساني در رشته هاي انسان شناسي، مردم شناسي و شناسايي امراض به  منظور انجام مطالعات و تطبيق مراسم و عادات گذشته با زمان حال در اين منطقه مشغول تحقيق و بررسي هستند.  اخبار فرهنگي  گردهمايي تبيين ضرورتهاي حال و آينده نهضت سوادآموزي  با نام امام خميني(ره)برگزار مي شود قائم مقام سازمان نهضت سوادآموزي اعلام كرد: گردهمايي  تبيين ضرورتهاي حال و آينده نهضت سوادآموزي يادمان امام  خميني(ره)23 تا 25 مردادماه برگزار مي شود.  محسن ميرزايي، در جمع خبرنگاران رسانه هاي جمعي گفت: در اين گردهمايي ابعاد مختلف پيام بنيانگذار جمهوري اسلامي  ايران در سال 58 و رهنمودها وتوصيه هاي مقام معظم رهبري  به مسوولان سازمان نهضت سوادآموزي و تجارب گذشته دست اندركاران اين سازمان مورد بررسي قرار خواهد گرفت.  وي افزود: بررسي طرحها، برنامه ها و ضرورتهاي حال و آينده سوادآموزي كشور از ديدگاه كارشناسان، صاحبنظران و مسئولين نهضت، رسيدگي به برخي ازمهمترين مسائل و مشكلات  و گزارش عملكرد دفاتر اين سازمان در سراسر كشور، از ديگر برنامه هاي اين گردهمايي است.  گردهمايي تبيين ضرورتهاي حال و آينده سوادآموزي با شركت  مديران، نمايندگان روحانيت و روساي دفاتر سوادآموزي و حضور مسئولان و شخصيتهاي فرهنگي، در اردوگاه شهيد باهنر تهران برگزار مي شود.  مصوبات شوراي گسترش آموزش عالي  شوراي گسترش آموزش عالي ايجاد رشته دكتراي بيوتكنولوژي  را در مقطع دكترا در دانشگاه تهران به صورت قطعي تصويب كرد.  به گزارش روابط عمومي وزارت فرهنگ و آموزش عالي اين شورا همچنين با ايجاد رشته هاي مجسمه سازي در دانشگاه هنر،  مهندسي هوا و فضا در دانشگاه صنعتي اصفهان، مهندسي  مكانيك و طراحي جامدات در دانشگاه كاشان، روانشناسي  عمومي در دانشگاه بين المللي امام خميني(ره)در مقطع  كارشناسي موافقت قطعي كرد.  موافقت با يكبار پذيرش در مقطع كارشناسي رشته كتابداري  دردانشگاه امام رضا(ع)، مقطع كارشناسي رشته مهندسي صنايع  تكنولوژي صنعتي در دانشگاه صنعتي اميركبير واحد تفرش،  مقطع كارشناسي ارشد رشته زيست شناسي - سلولي ملكولي در دانشگاه امام حسين(ع)، موافقت قطعي با ايجاد پژوهشكده  گياهان دارويي در دانشگاه شهيد بهشتي، ايجاد دانشكده  مهندسي در دانشگاه الزهرا(س)، ايجاد دانشكده علوم اداري  و مديريت در دانشگاه سيستان و بلوچستان و ايجاد دانشگاه  زابل از ديگر مصوبات شوراي گسترش آموزش عالي است.  شماره تازه بخارا منتشر شد شماره ششم نشريه فرهنگي - ادبي بخارا به مدير مسئولي و سردبيري علي دهباشي با مطالبي از دكتر عبدالحسين  زرين كوب، داريوش شايگان، هما ناطق، انور خامه اي، صفدر تقي زاده، عبدالحسين آذرنگ، جليل دوستخواه، بزرگ نادرزاد،  ايرج افشار، رضا سيدحسيني، مصطفي رحيمي، يحيي ذكاء،  نصرت كريمي، عبدالله كوثري و سيد فريد قاسمي و... منتشر شد. 
