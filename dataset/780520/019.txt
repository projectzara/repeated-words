 گروه اقتصادي: در صورت حذف پيمان ارزي از صادرات خشكبار،  انگيزه اي براي قاچاق اين كالا باقي نمي ماند و اين  موضوع به نفع دولت، مردم و صادركنندگان است.  محمدحسن شمس فرد رئيس اتحاديه صادركنندگان خشكبار در گفتگويي با خبرنگار ما افزود: در حال حاضر در حدود 20 الي 25 درصد صادرات خشكبار- عمدتا" به كشورهاي عربي حوزه  خليج فارس- از طريق قاچاق صورت مي گيرد و در آنجا به  قيمت ارزان فروخته، بسته بندي و به مقصد ديگري صادر مي شود.  وي گفت: مهمترين علت قاچاق كالا وجود پيمان ارزي براي  صادرات خشكبار و تفاوت قيمت ارز صادراتي با ارز بازار آزاد است. در صورتي كه مسئولان پيمان ارزي خشكبار را حذف  كنند آنگاه ديگر قاچاقي در اين مورد صورت نخواهد گرفت  زيرا ديگر اين كار سودي براي قاچاقچي نخواهد داشت:  وي افزود: قاچاقچيان در مقابل خروج خشكبار، كالاهاي  قاچاق ديگري را هم وارد مي كنند كه سود آنها به مراتب بيشتر از كالاهاي صادر شده است.  شمس فرد در ادامه گفت: مشكل ديگر ما ماليات صادرات است.  در اواخر سال 76 مجلس تصويب كرد كه كليه كالاهاي صادراتي  از پرداخت ماليات معاف باشند. اما هنوز مميزان اداره  دارايي مي گويند كه اين بخشودگي به آنان ابلاغ نشده است.  وي تصريح كرد: به صادركنندگاني كه امسال اظهارنامه هاي  مالياتي خود را تسليم دارايي كرده اند، گفته شده كه  بخشودگي مالياتي تنها شامل 50 درصد از درآمد آنها مي شود و براي مابقي بايد ميزان ماليات محاسبه وپرداخت شود.  هرگاه كه بخشنامه جديد ابلاغ شد، ما مازاد دريافتي را پس  مي دهيم. درحالي كه پس گرفتن پول از دارايي كار بسيار مشكلي است.  شمس فرد كه در حدود 9 سال است مسئوليت اين اتحاديه را به  عهده دارد در ادامه گفت: اين اتحاديه يكي از قديمي ترين  اتحاديه هاي صادراتي است و تا كنون نيز حدود 650 عضو دارد. در زمان نخست وزيري آقاي موسوي اعلام شد كه ديگر نيازي به كارت اتحاديه براي صادرات نيست در صورتي كه  سابق بر اين، براي صادرات عضويت در اتحاديه اجباري بود.  يعني هر صادركننده اي بايد عضو يكي از اتحاديه هاي ذيربط مي بود.  وي افزود: ما نمي گوييم كسي صادرات نكند بلكه معتقد هستيم كسي كه كار صادرات مي كند بايد به اين كار وارد باشد وگرنه جنس را به قيمت گران تهيه خواهد كرد و از طرفي ديگر در خارج از كشور نيز آن را ارزانتر خواهد فروخت و اين نوع مسائل مي تواند بازارها را مغشوش كند.  وي افزود: در حال حاضر سالانه 120 كارت بازرگاني تمديد مي شود در حالي كه تعداد صادركنندگان بيش از اين مقدار است.  وي در ادامه افزود: هم اكنون در تمام جهان امور تخصصي  توسط تشكل ها صورت مي گيرد و به نفع همه است كه امور مربوط به صادرات از طريق تشكل هاي تخصصي صورت پذيرد.  وي در ادامه گفت: يكي ديگر از مشكلات اساسي ما در حمل ونقل كالا خاصه با كاميون است. راننده كاميون هاي  داراي بار صادراتي بايد شناخته شده باشند و تضمين كافي  نزد اتاق بازرگاني و وزارت راه داشته باشند. كانتينري كه  به مقصد خارج به راه مي افتد حدود 20 ميليون تومان كالا دارد و به همين دليل بايد از آنها تضمين كافي بگيرند تا به هنگام بروز مشكلات پاسخگو باشد.  وي در ادامه افزود: در حال حاضر بيشتر كالاهاي صادراتي  ما از طريق كشتي و كاميون حمل مي شود و فقط در بعضي  مواقع خاص صادراتي از قبيل مغزپسته به وسيله هواپيما صورت مي گيرد.  رئيس اتحاديه صادركنندگان خشكبار در باره مشكلات صادرات  پسته ايران به خبرنگاران گفت: درخواست 2 سال اخير آمريكائيها كه رقيب ما در بازار جهاني هستند مسئله  آفلوتوكسين را براي پسته ايران به راه انداختند كه  تبليغات آنها در ژاپن تا حدي تاثير كرده و سهم ما در بازار ژاپن به شدت كاهش يافته است به طوري كه صادرات  پسته آمريكا به ژاپن در سال گذشته به 9 هزار تن رسيد ولي  صادرات ايران تنها 800 تن بود در صورتي كه در سالهاي  گذشته ما سالانه 8 هزار تن پسته به ژاپن صادر مي كرديم و آمريكا حدود 200 تن.  شمس فرد در پاسخ به پرسش خبرنگار ما در زمينه تركيب صادركنندگان خشكبار ايران گفت: در حال حاضر تعاوني پسته  رفسنجان در حدود 40 درصد صادرات پسته را در اختيار دارد و مابقي آن توسط افرادي صادر مي شود كه در رشته هاي  مختلف صادرات خشكبار فعاليت مي كنند.  وي در ادامه گفت: زماني ما در صادرات زيره ركن اصلي  بازار بوديم و در روزهاي دوشنبه هر هفته تا نرخ ما در بازار آمريكا اعلام نمي شد، معامله اي در آن صورت  نمي گرفت.  در حدود 80 درصد محصول زيره ايران در آمريكا مصرف مي شد ولي پس از تحريم زيره ايران به صورت قاچاق به دوبي برده  مي شود و پس از بسته بندي مجدد به نام زيره پاكستان به  آمريكا صادر مي شود.  وي در خاتمه گفت: ميزان صادرات خشكبار ايران در سال 1377 در حدود 500 ميليون دلار بود كه اين مقدار دربهار امسال به 125 ميليون و 375 هزار دلار رسيده است. 
