 گروه اقتصادي: نخستين همايش اقتصاد ايران در دهه سوم  انقلاب اسلامي 29 و 30 ديماه سال جاري به همت انجمن  اقتصاد واحد علوم و تحقيقات دانشگاه آزاداسلامي با محوريت فرصت ها و چالش ها ي اقتصاد ايران برگزار مي شود.  دكتر عبدالله جاسبي رئيس دانشگاه آزاد اسلامي عصر ديروز در جمع خبرنگاران به ضرورت برپايي اين همايش اشاره كرد و گفت: كشور ايران در دهه سوم انقلاب به ويژه برنامه سوم  اقتصادي با مشكلاتي از جمله فقر، توزيع ناعادلانه درآمد،  تورم و كم شدن دائمي ارزش پول مواجه است كه اگر هر كدام  از اينها مهار نشود به طور قطع مي تواند كشور را با بحران هاي جدي روبرو سازد. وي يكي از اهداف شكل گيري  همايش را كمك به برنامه سوم اقتصادي دانست و گفت: از آنجا كه لايحه برنامه سوم تا آخر شهريور به مجلس ارائه  مي شود پرداختن به اين موضوع و مطالب جانبي اقتصاد ايران  اهميت زيادي دارد كه برپايي همايش يكي از اين ضرورت ها است. برپايه اين گزارش دكتر ترابي مدير كل اقتصادي مركز آمار ايران نيز در اين نشست از تكرار برپايي همايش طي  سال هاي آينده خبر داد و گفت: اين همايش كه به فرصت ها و چالش هاي اقتصاد ايران خواهد پرداخت در سالن آمفي تاتر دانشكده علوم و تحقيقات برپا مي شود كه در جريان برگزاري  سه كميته مهم با عنوان هاي كميته سياستگزاري و علمي با 14 عضو، كميته اجرايي با 9 عضو و كميته هيات داوران نيز فعاليت خواهند داشت. 
