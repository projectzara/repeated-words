 با اجراي برنامه سوم توسعه سالانه بيش از نيمي از محصولات كشاورزي كه به صورت تازه خوري مصرف مي شوند درجه بندي و بسته بندي شده وعرضه خواهند شد.  شه منش معاون دفتر صنايع غذايي كشاورزي وزارت كشاورزي در مصاحبه اي با خبرنگار واحد مركزي خبر افزود: در حال حاضر ضايعات محصولات كشاورزي حدود 30 تا 35 درصد است كه  نداشتن درجه بندي و بسته بندي در ايجاد اين ضايعات نقش  مهمي دارد.  وي با اشاره به اين كه بسته بندي در نگهداري، حمل و نقل  آسان، بهداشتي بودن، بازاريابي و فروش محصولات كشاورزي  نقش عمده اي دارد از بسته بندي به عنوان شخصيت كالا ياد كرد و گفت وزارت كشاورزي با شناخت اهميت درجه بندي و بسته بندي درپي برگزاري هشتمين كنگره ملي صنايع غذايي  ايران با عنوان بسته بندي مواد غذايي در سال 1374 حركت  جديدي رادر اين زمينه آغاز كرده است و از سال 1375 كه  اعطاي تسهيلات به واحدهاي فرآوري محصولات كشاورزي به  وزارت كشاورزي محول شد تاكنون 39 طرح درجه بندي و بسته بندي محصولات كشاورزي را بررسي و تصويب و اعتباري  حدود 12 ميليارد ريال در اين رشته اعطا كرده است. 
