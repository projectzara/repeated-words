 افزايش بهاي نفت كه از آغاز سال جاري تاكنون قيمت اين  كالا را به دو برابر رسانده اين پرسش را مطرح كرده است  كه تا چه زماني كشورهاي توليدكننده نفت اوپك قصد دارند ميزان توافقي كاهش توليد نفت را حفظ كنند.  به گزارش واحد مركزي خبر بانك جهاني در آخرين گزارش سه  ماهه خود كه روز پنج شنبه گذشته منتشر شد هشدار داد كه  براي جلوگيري از ضربه وارد شدن به بهاي نفت، توليد بيشتر نفت اوپك در زمستان سال جاري ضروري است.  در اين گزارش همچنين هشدار داده شد نگراني درباره مشكلات  هزاره دوم مي تواند موجب افزايش بي ثباتي بازار شود چرا كه اين امر ممكن است سبب شود تا مصرف كنندگان،  پالايندگان و توزيع كنندگان به ذخيره آن بپردازند و اين  امر همزمان با فرا رسيدن زمستان موجب تحت فشار قرار گرفتن قيمت ها مي شود.  ولي ساير تحليلگران مي گويند به نظر نمي رسد يازده كشور عضو اوپك كه بيش از چهل درصد نفت جهان را توليد مي كنند بزودي تصميم توافقي براي كاهش توليد نفت خود را تغيير دهند و بهاي جديد نفت را با خطر كاهش مواجه سازند.  همانگونه كه در نوامبر سال 1997 تصميمشان براي افزايش  توليد نفت پيش از آغاز اثر زيان آور بحران آسيا صورت  گرفت. بهاي نفت خام "برنت "براي تحويل در ماه سپتامبر اين  هفته از 20 دلار براي هر بشكه گذشت كه اين ميزان تقريبا دو برابر بهاي آن در آغاز سال جاري است. به گفته  تحليلگران دست كم بخشي از دليل افزايش بهاي نفت، موافقت  سازمان كشورهاي صادركننده نفت اوپك با كاهش توليد آن در ماه مارس گذشته و حفظ ميزان توافقي توليد آن تا پايان  ماه مارس سال آينده است.  اما افزايش بهاي نفت همچنين اين پرسش را مطرح كرده است  كه تا چه زماني اوپك براي تصميم گيري درباره باز كردن  بيشتر شيرهاي نفت و منفعت بردن از افزايش بهاي آن منتظر خواهد بود.  مديران نفت اوپك در تاريخ بيست و دوم سپتامبر(31 شهريور) براي شركت در نشست منظم شش ماهه خود در وين گرد هم  خواهند آمد و ممكن است در جريان اين نشست در خصوص توليد بيشتر نفت به بحث و تبادل نظر بپردازند.  هر چند كه كميته فرعي وزيران نفت اوپك در جريان نشستي كه  در تاريخ سي ام ژوئيه(9 تيرماه)براي بررسي وضعيت بازار نفت پشت درهاي بسته تشكيل داد با صدور بيانيه پاياني اين  نشست و تاكيد بر ضرورت حفظ كاهش توليد نفت حداقل تا پايان مارس از وقوع اين احتمال ممانعت كردند. در گزارش  بانك جهاني آمده است در حالي كه نشانه هاي اندكي از تصميم گيري براي لغو تصميم توافقي كاهش توليد نفت در جريان نشست ماه سپتامبر آينده وجود دارد، چنانچه بهاي  نفت بيش از بيست دلار در هر بشكه باشد احتمال افزايش  سهميه ها بايد مورد بررسي قرار گيرد. گروهي ديگر از تحليلگران نيز اعلام كردند اوپك بايد در برابر هرگونه  وسوسه براي افزايش سهميه هاي توليد نفت مقاومت كند.  " داميان كنابي "از موءسسه تحقيقات انرژي كمبريج اعلام  كرده است: سطح فعلي بهاي نفت به ميزان قابل توجهي به  روانشناسي بازار بستگي دارد و با اين حقيقت كه اعضاي  اوپك بيش از آنچه كه مردم گمان مي كنند به كاهش توليد نفت پاي بند هستند بهبود يافته است. 
