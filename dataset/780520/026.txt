 اكنون كمبود نقدينگي يكي از مشكلات اصلي بخش صنعت كشور ما را تشكيل مي دهد و اين در حالي است كه بخش قابل توجهي  از نقدينگي جامعه در شبكه اي از مناسبات تجاري دلالي  متمركز شده است و ظاهرا" سودهاي كلان و كم زحمتي كه از اين طريق نصيب صاحبان سرمايه مي شود، مانع از آن است كه  آنان سرمايه خود را در بخش هاي مولد به خطر اندازند.  بنابراين بخشي از كم رغبتي براي سرمايه گذاري در بخش  توليد و صنعت كشور را بايد از اين زاويه جست وجو كرد.  اما مانع ديگر براي سرمايه گذاري در بخش صنعت مسئله  امنيت است، امنيت نه به معناي عام آن، بلكه به اين مفهوم  كه صاحبان سرمايه فارغ از دغدغه هاي اكنون و آينده  بتوانند، در بخش توليد كشور سرمايه گذاري كنند. افراد و جرياناتي كه به هر دليل طالب خشونت اند و برنامه هاي  توسعه سياسي و سياست خارجي كشور را هدف تنش هاي گاه و بيگاه قرار مي دهند، نوعي بي ثباتي را در جامعه دامن  مي زنند كه كمترين زيان آن، كاهش سرمايه گذاري در بخش هاي توليدي است و متاسفانه اين قبيل تنش ها به دلايل  گوناگون در دو سال اخير از موانع عمده اين قبيل  سرمايه گذاري بوده است. درگزارش حاضر به همين مسئله  پرداخته ايم.  دكتر محسن نوربخش پرسابقه ترين مدير ارشد اقتصاد كشورمان  كه چند سال است مسئوليت مهم رياست كل بانك مركزي را برعهده دارد، در گفت وگو با خبرنگاران، با نمايش چند نمودار روند كاهش سرمايه گذاري صنعتي در كشور را تشريح  مي كند توضيحات او كه با ارائه آمار و اوراقي همراه  مي باشد حاكي از آن است كه تحت تاثير عوامل گوناگون در فاصله سال هاي 76، 77 روند سرمايه گذاري در بخش توليد در سراشيب افتاده است. پيداست كه نبود بستر مناسب و امن  براي سرمايه گذاري كه خود معلول مشكل آفريني هاي گوناگون  براي دولت خاتمي مي باشد، عامل افت اين قبيل  سرمايه گذاري هاست.  به توصيه رئيس كل بانك مركزي،  چند برگه شامل نمودار مربوط به برخي شاخص هاي اقتصادي در ميان خبرنگاران توزيع مي شوديكي از اين نمودارها كه در اين صفحه آمده است، نشان مي دهد، سرمايه گذاري ثابت  ناخالص داخلي شامل سرمايه گذاري خصوصي و دولتي - كه از 1368 با شتاب به سمت بالا خيز برداشته و در 1375 به اوج  رسيده است در سالهاي 1376 و 1377 به سراشيبي افتاده و رقم سرمايه گذاري در 1377 تقريبا" برابر سال 1373 است.  شايد نگراني هاي رئيس كل بانك مركزي كه خود را از پس  نگاههاي نه چندان درخشان و لبخندهايي اندكي تلخ نشان  مي دهد اين است كه او به ژرفا و گستردگي پيامدهاي منفي  كاهش سرمايه گذاري در كشور بسيار آگاه است.  يك كارشناس صنعتي مي گويد: آنهايي كه به پيامدهاي  تنگناساز كاهش سرمايه گذاري در كشور آگاه هستند، هرگز نمي توانند- حتي اگر بخواهند- نگراني هاي خود را آشكار نسازند.  وي به كاهش تقاضاي سرمايه گذاري صنعتي در سالهاي 1376 و 1377 كه ارقام آن از سوي وزارت صنايع ارائه شده، اشاره  مي كند و مي گويد: كاهش تقاضاي سرمايه گذاري صنعتي در سراسر كشور و راكد ماندن هزاران طرح در دست اجراي صنعتي  زنگ خطر را به صدا درآورده است.  سخن از بحران است  كارشناسان مجله اقتصاد ايران با بررسي روند شاخص  سرمايه گذاري در ايران به اين نتيجه رسيده اند كه بحران  سرمايه در ايران يك واقعيت تلخ و دشوار است.  در تازه ترين شماره اين مجله آمده است: "اگر به رفتار سرمايه در كشورمان نگاه كنيم به يكي از واقعيت هاي تلخ  تاريخ معاصر پي خواهيم برد. نسبت سرمايه گذاري به توليد از 35 درصد در 1355 با رشد منفي 57 درصد به 15 درصد در 1378 سقوط كرده است. " محمدصادق پژوهي مدير يكي از واحدهاي بزرگ صنعتي نيز در حالي كه چشمهاي خبرنگاران به تخته سفيد دوخته شده به  ارقامي اشاره مي كند كه نشان مي دهد سرمايه گذاري در كل  فعاليت هاي اقتصادي در 1377 نسبت به 1376 كاهشي برابر با 40 درصد را تجربه كرده است.  مسعود نيلي معاون اقتصادي سازمان برنامه و بودجه كه اين  روزها از پركارترين مديران كشور است كه تلاش مي كند تا برنامه سوم توسعه را در موعد مقرر براي تصويب به دولت  ارايه كند نيز در گذشته هشدار داده بود كه تداوم وضعيت  كنوني شاخص هاي كلان اقتصادي به سقوط بيشتر سرمايه گذاري  در كشور منجر خواهد شد.  بدون سرمايه هرگز چرخهاي توليد و اقتصاد يك كشور چگونه و با كمك چه  عواملي مي چرخد و شتاب مي گيرد و افراد يك جامعه را به  سوي قله رفاه و خوشبختي مادي پيش مي راند؟ پاسخ به اين  پرسش را شايد همه دانشجويان اقتصاد كه يك ترم را پشت سر گذاشته اند به خوبي مي دانند.  مهناز عباس پور دانشجوي سال دوم اقتصاد مي گويد: عوامل  توليد شامل كار، سرمايه و زمين و تكنولوژي و مديريت  هستند. فقدان يا كمبود هركدام از اين عوامل توليد در يك  دوره زماني مي تواند در فرايند رشد و توسعه اقتصادي هر جامعه اي اخلال ايجاد كنند.  يك استاد دانشگاه مي گويد: مساله مهم اين است كه ميزان  عوامل توليد در هر جامعه اي - به جز برخي موارد استثنايي -  به اندازه كافي نيست و از آن مهم تر اين است كه در برخي  از مقاطع خاص، ممكن است برخي از عوامل توليد نسبت به  ساير عوامل كمياب باشد.  وي مي افزايد: واقعيت اين است كه در حال حاضر اقتصاد ايران به هر دليل با كمبود سرمايه مواجه است و به همين  دليل از رشد واقعي و كافي بازمانده است. تا زماني كه  ميزان سرمايه گذاري در كشور به حد لازم و كافي نرسد، رشد توليد ملي نيز به ميزان كافي پديدار نخواهد شد.  اين استاد دانشگاه مي افزايد: اين تصور خام كه بدون  تزريق سرمايه كافي به جسم اقتصاد كم بنيه ايران مي توان  از تنگناهاي كنوني گريخت بايد از اذهان و افكار مردم و به ويژه مديران سياسي كشور زدوده شود.  رو نمي كنند تعداد پرشماري از فعالان و كارشناسان اقتصادي در گفت وگو با همشهري به نكته اي كه سالهاست در كشور پديدار شده اشاره مي كنند و مي گويند: بررسي هاي آماري نشان  مي دهد كه ايرانيان به ميزاني كه اقتصاد ملي به آن نياز دارد" سرمايه "دارند، اما هرگز آن را رونمي كنند و به  ميدان نمي آورند.  محمد عربزاده كارشناس سرمايه گذاري مي گويد: واقعيت اين  است كه در داخل كشورمان سرمايه هاي هنگفتي وجود دارد كه  به دلايل گوناگون به مسير فعاليت هاي توليدي نمي افتد.  اين سرمايه ها يا متعلق به صاحبان سرمايه در اندازه هاي  بالا است و يا در دست طبقه متوسط كه مي توان آنها را سرمايه هاي خرد ناميد.  وي توضيح مي دهد: شرايط كلان سياسي، اجتماعي و فرهنگي  كشورمان از 5 دهه گذشته تاكنون و به ويژه در چند سال  گذشته گونه اي شكل و ماهيت پيدا كرده است كه صاحبان  سرمايه حاضر نيستند سرمايه هاي خود را به آساني نشان  دهند و در فعاليت هاي آشكار توليدي به كار اندازند.  امنيت ندارند بررسي دلايل كمبود سرمايه گذاري در ايران كه مي رود به  رخدادي بسيار منفي و اثرگذار در جامعه ما تبديل شود نشان  مي دهد كه نبود امنيت براي سرمايه گذار اصلي ترين دليل  در اين زمينه است. نگاهي به دامنه و تعدد فعاليت هاي  اقتصادي در ايران و مقايسه آن با كشورهاي مشابه و حتي  قدرتمند دنيا موءيد اين است كه سرمايه گذاري در ايران  سودي مناسب دارد و به خوبي مي تواند رشد و توسعه يابد.  اما واقعيت اين است كه فقدان امنيت موجب شده است تا سرمايه چون آهويي رمنده از ميدان اقتصاد ايران بگريزد.  نصرت منصوري در اين باره مي گويد: شغل من بررسي بازارهاي  ايران براي سرمايه گذاري است و به همين دليل مجبور هستم  كه رخدادهاي گوناگون سياسي و اقتصادي و اجتماعي ايران را كه عموما" از زبان و قلم مسئولان ارشد كشور جاري مي شود را پيگيري كنم. به جرات مي توانم بگويم كه در چند سال  اخير كمتر واژه اي به اندازه "امنيت سرمايه گذاري "مورد توجه قرار گرفته است.  وي مي افزايد: مي توانم با سند و مدرك نشان دهم كه  تقريبا" همه كساني كه به نوعي سرنوشت اقتصادي، سياسي و اجتماعي كشورمان را رقم مي زنند نسبت به فقدان امنيت  سرمايه گذاري و ضرورت ايجاد آن حساس بوده و سخن گفته يا مطلب نوشته اند. تعجب من از اين است كه چرا با وجود اتفاق نظر همه مسئولان و تصميم گيران طراز اول كشور هنوز اين مساله حل نشده است !  به اين دلايل  علي نقي خاموشي رئيس اتاق بازرگاني، صنايع و معادن  ايران كه گفته مي شود، خود يكي از صاحبان سرمايه در كشور است درباره اينكه چرا تمايل به سرمايه گذاري در كشور اندك است مي گويد: ايراد ساختاري كشور ما در رابطه با جلب سرمايه داخلي و خارجي به مسايل قبل از انقلاب مربوط مي شود. از آن زمان مجبور شديم براي فروپاشاندن رژيم  سلطنتي، پديده هايي را ارزش و پديده هايي را ضدارزش تلقي  كنيم" داشتن "ضدارزش شد و" نداشتن "ارزش. ولي در حال  حاضر، اين تفكر ساختاري به كشورمان لطمه مي زند.  يك كارشناس امور اجتماعي مي گويد: پس از پيروزي انقلاب اسلامي و فضاي خاص آن دوره سرمايه گذاري مترادف با سرمايه دار شد و سرمايه دار نيز آدمي معرفي شد كه پول  مردم و دولت را به سود خويش برمي دارد و تنها به فكر جيب خودش است. اين مفهوم و تفكر كه شايد براي تعدادي از صاحبان سرمايه در رژيم پيشين مصداق خوبي باشد، اما زنده  نگه داشتن اين تفكر در حال حاضر براي كشورمان فاقد كارآمدي است.  تعدادي از كارشناسان اقتصادي بر اين باور هستند كه بخشي  از ناامني اقتصادي كنوني را بايد دربرخي ضوابط دست وپا گير جست وجو كرد. قانون و مقررات به جاي مانده از دهه هاي  پيش كه با وضعيت فعلي سازگاري ندارند و تفسيرهاي  سليقه اي از اين قانون و مقررات يكي از عوامل ناامني  اقتصادي كشور است. سياست زدگي اقتصاد ايران موجب شده است  كه سازمانها و دستگاههاي پرشمار دولتي براي پيشبرد هدفهاي سازماني و دستگاهي خود دستورعمل ها، بخشنامه ها و آئين نامه هاي رنگارنگ و ناسازگار فراواني را تهيه و به  مرحله اجرا درآورند. اين مساله شايد يكي از چشمگيرترين  دلايل بخشي ازمشكلات اقتصادي در كشور است.  اما فريدون نوروزي يك كارشناس سياسي اين مساله را از زاويه ديگري نگاه مي كند. وي مي گويد: به نظر مي رسد برخي از افراد دست چندم سياسي در كشور كه خود را به  گروههاي سياسي پرنفوذ كشور منتسب مي كنند و هرگز نمي خواهند كه در فضاي سالم سياسي فعاليت كنند از مهمترين عوامل ناامني اقتصادي در كشور مي باشند. اين  گروه از افراد براي مطرح كردن خود حاضر هستند دست به هر اقدامي بزنند.  در سالهاي گذشته مبارزه با صاحبان سرمايه براي جمع كردن  طرفدار از سوي اين گروه بيشترين آسيب را به روند سرمايه گذاري در كشور زد. من نمي خواهم كه داستان به  انحراف كشيدن يك خواست معقول براي مبارزه با ثروتهاي  بادآورده توسط اين افراد را بازكاوي كنم، اما قبول كنيد كه اقدامهايي از اين دست و يا مبارزه صوري و كاذب در زمينه اجراي خصوصي سازي و... موجب نگراني بسياري از صاحبان سرمايه و فرار آنها شد.  وي به سخنان وزير معادن و فلزات اشاره مي كند كه در گفت وگو با يكي از روزنامه هاي كشور به صراحت گفته بود كه فرار سرمايه به خارج از كشور حتي توسط برخي از متدينين در ماههاي گذشته يك امر واقعي و متاسف كننده را در جامعه نشان داد.  محمدصادق جنان صفت 
