 بوريس يلتسين رئيس جمهور روسيه روز دوشنبه يك نخست وزير ديگر را بركنار كرد و باز هم نيازي به ارائه دليل براي  اين اقدام خود نديد.  معرفي ولاديمير پوتين رئيس شوراي امنيت ملي روسيه به  عنوان نامزد نخست وزيري از سوي يلتسين در حاليكه ارتباط او با كا گ. ب اكنون بيش از هر زمان ديگري در كانون توجه  قرار گرفته احتمال انجام فعاليت هايي در جهت خارج ساختن  انتخابات پارلماني از مسير قانوني خود را قوت بخشيده است.  اقدام يلتسين در بركناري سرگئي استپاشين و انحلال  كابينه سه ماهه اش در حالي صورت گرفت كه در پي اتحاد يوري لوژكف شهردار مسكو با رهبران محلي و تشكيل يك  ائتلاف قدرتمند تنش هاي سياسي در روسيه شدت گرفته و درگيري در داغستان نيز اوضاع منطقه را غير عادي ساخته  است و همين تحولات ممكن است به اعلام وضعيت فوق العاده  در روسيه منجر شود. تحليلگران معتقدند پوتين پيشنهاد خانواده يلتسين به ويژه دخترش تاتيانا دياچنكو و الكساندر ولوشين رئيس ستاد كرملين براي نخست وزيري بوده  است. آنها نفوذ زيادي بر رئيس جمهور بيمار روسيه دارند و مي خواهند مطمئن شوند كه بعد از برگزاري انتخابات رياست  جمهوري و كناره گيري يلتسين، توسط جانشين وي تحت تعقيب قضايي قرار نمي گيرند.  برخي معتقدند استپاشين نتوانست آن طور كه بايد وفاداري  خود را به نيروهاي طرفدار يلتسين اثبات و حفاظت از منافع  خانواده وي را تضمين كند. اعلام ائتلاف لوژكف با رهبران  محلي در هفته گذشته براي كرملين يك هشدار بود. پيش بيني  مي شود يوگني پريماكف نخست وزير پيشين روسيه و محبوبترين  سياستمدار اين كشور نيز به اين گروه چپ ميانه بپيوندد و نظرسنجي ها نشان مي دهد كه اين ائتلاف در انتخابات  پارلماني به پيروزي بزرگي مي رسد.  يلتسين دليل بركناري پريماكف را عدم حمايت او از اصلاحات  بازرئيس جمهور اعلام كرده بود اما هنوز دليلي براي عزل استپاشين ارائه نكرده است. استپاشين  و پوتين تفاوتهاي زيادي با هم ندارند هر دو 47 ساله و به يلتسين وفا دارند و سابقه فعاليت در امور امنيتي  دارند. پوتين نيز روز دوشنبه گفته بود كه تغيير عمده اي  در سياستهاي دولت نخواهد داد.  پوتين كه سالها به عنوان جاسوس روسيه در آلمان فعاليت  مي كرد بسيار به آناتولي چوبايس طراح برنامه  جنجال برانگيز خصوصي سازي در روسيه نزديك است و گفته  مي شود چوبايس نيز ارتباط نزديكي با خانواده يلتسين دارد.  اينكه يلتسين از پوتين به عنوان جانشين خود در انتخابات  رياست جمهوري سال 2000 نام برده است براي تحليلگران  تازگي ندارد زيرا او در مارس 1998 هنگام بركناري ويكتور چرنوميردين نخست وزير پيشين نيز همين اظهارات را تكرار كرد.  پوتين به عنوان يك مقام امنيتي پشت پرده شخصيت محبوبي در روسيه نيست اما از نظر خانواده يلتسين كه با نزديك شدن  انتخابات رياست جمهوري در پي يافتن راه حلي براي اينكه  همچنان قدرت را در دست داشته باشند هستند او بهترين  انتخاب ممكن براي مقام نخست وزيري به حساب مي آيد. انتخاب پوتين براي مقام نخست وزيري پيام ديگري در بر دارد و آن  اين است كه در روسيه مقامات كا. گ. ب از شانس بيشتري براي  تصدي مناصب بالاي كرملين برخوردارند.  استپاشين و پريماكف نيز مانند پوتين قبل از رسيدن به  مقام نخست وزيري سمت هاي اطلاعاتي امنيتي داشتند. به  دنبال نخست وزيري پريماكف تعداد زيادي از افسران سابق  سرويس امنيتي روسيه به مقام هاي بالايي در كابينه، صنايع  دولتي و رسانه ها دست يافتند. ستاد كرملين كه شامل  دستياران بلندپايه رئيس جمهور است توسط ژنرال نيكولاي  بورديوژا يك مقام سابق كا. گ. ب اداره مي شود.  مديريت بخش رسانه اي كرملين نيز به عهده يك افسر سابق كا.  گ. ب است و به اين ترتيب در حاليكه 9 سال از اجراي  تغييرات دمكراتيك در روسيه مي گذرد، مقامات سابق امنيتي  اين كشور تمامي پست هاي حساس را در دست گرفته اند و انتخاب پوتين با هر هدفي كه انجام گرفته باشد قطعا" با هدف حفظ و دفاع از منافع مردم روسيه و كمك به اقتصاد بيمار و بحران زده اين كشور صورت نگرفته است.  يك تحليلگر سياسي در روسيه مي گويد: يلتسين اين روزها از تنها اهرم قدرتي كه در اختيار دارد يعني عزل و نصب استفاده مي كند و اين به يك روند يكنواخت تبديل شده است.  مسكو- رويتر 
