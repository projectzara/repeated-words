 ترجمه قرآن در گفت وگو با دكتر محمد جعفر ياحقي     جستارگشايي: ترجمه قرآن ازجمله فعاليت هاي هنري در گستره  ادبيات بوده است و از آنجايي كه قرآن كلام خداست از تقدس  زيبايي و ظرافت معنايي خاصي برخوردار بوده ترجمه آن را با مشكلات و حساسيت هايي همراه كرده است. براي بحث در عرصه ترجمه قرآن انگيزه دوگانه علمي - اعتقادي وجود دارد چرا كه قرآن سرچشمه الهام بخش و پايان ناپذيري از معرفت،  زيبايي و علوم است كه بابهاي بسياري را گشوده و بابهاي  بسيار ديگري را به بركت معارف، ظرايف لفظي و معنايي رونق  داده است.  برخي صاحبنظران اعتقاد راسخ به عدم ترجمه پذيري قرآن  دارند. ازجمله آنان دكتر محمد جعفر ياحقي - استاد دانشگاه -  است. دكتر ياحقي ضمن تصحيح تفسيرهاي شون قشي، ابوالفتوح  و كشف الاسرار، مقالات بسيار زيادي را در عرصه  قرآن پژوهي به دست داده اند مطلبي كه در پي مي آيد گفت وگوي همشهري با ايشان در مورد" چگونگي وضعيت ترجمه  قرآن در دوره معاصر" مي باشد كه تقديم شما خوانندگان  گرامي مي گردد.  گروه معارف  گفت وگو از: مهدي عليزاده  * جناب عالي در مقالات خود درخصوص نحوه ترجمه قرآن به  فارسي يكي از مشكلات را عدم درك صحيح و يا سستي انتقال  مفاهيم قرآني به فارسي از سوي مترجم دانسته ايد، دليل آن  را چه مي دانيد و راه رهايي از آن چيست؟ دكتر ياحقي: اين امر بيشتر ناظر بر ترجمه هاي سده هاي  اخير است كه به دليل ضعف و سستي زبان فارسي در اين  سده ها و ضعف بنيه فارسي داني مترجمان به وجود آمده است.  ممكن است مترجم توانايي فهم ظرافت هاي معاني واژه ها را داشته باشد ولي قادر به تشخيص مسايل فني و هنري زبان  نباشد و يا زبان مبدا را متوجه، ولي با زبان مقصد آشنايي  كاملي نداشته باشد و يا بالعكس. در هر حال هر كدام از اين نقص ها به كليات كار ترجمه لطمه مي زند و براي رهايي  از اين معضل مي توان با پرورش مترجمان حرفه اي كه بر تمامي ظرايف كار ترجمه تسلط داشته باشند به ترجمه هاي  درخور توجه دست يافت.  * حضرت عالي به وجود ضعف عمده اي در ترجمه هاي اخير نسبت  به ترجمه هاي كهن معتقد هستيد و اين برخلاف نظر اكثر صاحبنظران در اين زمينه مي باشد، در اين خصوص توضيح  فرماييد.  دكتر ياحقي: تا آنجا كه در ترجمه ها تحقيق و تفحص  كرده ام عنصر دقت در كنار عنايت ويژه اي كه قدما در تقيد و درستي ترجمه و همچنين مسئوليت شرعي آن داشتند مجموعا"  باعث به دست دادن ترجمه هايي درخور تامل با كاهش ضعف هاي  بياني و محتوايي شده است. البته ضعف هاي زيادي نيز در ترجمه هاي قديم وجود دارد اما در ترجمه هاي جديد-  به غيراز چند ترجمه خاص - به دليل علاقه و ذوق شخصي افراد در روآوردن به اين كار، ترجمه ها چندان قوي نيستند. از سوي ديگر گسترده شدن حوزه هاي دانش و دانايي در روزگار ما و حرفه اي نبودن مترجمان در تلفيق موضوعات به كار رفته در آيات قرآني در مقابل جامعيت برخي از قدما در برخورد با قرآن قرار مي گيرد، كه درنتيجه ترجمه هاي  امروز را نسبت به ترجمه هاي گذشته داراي نقص نشان مي دهد.  قرآن اقيانوس بي كراني است كه لازمه دعوي اجتهاد استغراق در آن است و اين مهم نياز به عمر طولاني دارد كه از توان انسان هاي روزگار ما كه دلمشغولي هاي زيادي  دارند خارج است و براي دست يافتن به يك ترجمه خوب بايد مترجمان حرفه اي و آگاه به ميدان بيايند و با استفاده از همه دستاوردهاي پيشينيان با علم و تدبير خود دست بر ترجمه ببرند. البته ترجمه هاي خوب و قوي به تعداد محدودي  در روزگار ما وجود دارد مثل ترجمه هايي كه از آقايان  آيتي، پاينده، الهي قمشه اي، خواجوي و خرمشاهي كه براساس  حوزه هاي علمي روشمند مدون شده است در دست مي باشد، اما قاطبه ترجمه هايي كه به شكل زيرنويس در دسترس عموم در دوره هاي قرآن، مساجد، مجالس ترحيم و.. قرار دارد بسيار ضعيف بوده و هيچ اعتبار و ارزشي ندارد، مترجمين آن ها ناشناخته اند و مشخص نيست كه در اين كار چقدر تبحر دارند.  اين گونه ترجمه ها به هيچ وجه قابل مقايسه با آنچه  گذشتگان انجام داده اند نيست چرا كه آن ها واجد شرايطي  بودند كه مترجمان معاصر نيز با توجه به دارندگي آن شرايط ترجمه هاي بهتر و قابل تامل تري به دست داده اند.  * به نظر مي رسد درخصوص ترجمه قرآن معتقد به نسبيت هستيد؟ دكتر ياحقي: هر ترجمه اي به بخشي از مباحث قرآني پرداخته  است. يعني ترجمه قادر نيست كليه مفاهيم به كار رفته در زبان اصلي را به زبان ديگر منتقل كند. اكثر مترجمان و ترجمه شناسان به اين اصل معتقد هستند كه نه تنها ترجمه  قرآن مجيد در حدي بسيار بالا از لحاظ اعتبار قرار دارد بلكه متون ادبي را نيز نمي توان آن طور كه مورد نظر نويسنده بوده است به زبان ديگر ترجمه كرد، اصلا" ترجمه  به اين معني امكان پذير نيست و هر ترجمه اي تنها نسبتي  از متن اصلي را در خود جاي مي دهد. ترجمه موفق آن است كه  درصدي از ميزان وفاداري به متن اصلي را داشته باشد و هرچه اين درصد بالاتر باشد آن ترجمه موفق تر خواهد بود.  به اين اعتبار مي گوييم كليه ترجمه ها نسبتي از قرآن را دربرمي گيرد. از سوي ديگر حوزه آگاهي و صلاحيت مترجمان  براي ترجمه قرآن نسبي بوده و مطلق نمي باشد و آنان  براساس علم، فهم و درك خود از قرآن اقتباس مي كنند و طبيعي است كه ترجمه انجام شده نيز با كاستي هايي همراه  باشد.  درواقع مترجم چيزي را حس مي كند ولي نمي تواند آن را منتقل كند چون ظرفيت هاي زباني و توانايي هايش در زبان  آنقدر نيست كه آنچه را در ذهن مي پروراند منتقل كند،  شايد سخن مولانا كه مي فرمايد: آب دريا را اگر نتوان  /كشيد هم به قدر تشنگي بايد چشيد، در اينجا صادق باشد.  * يك نظر حاكي از آن است كه براي ترجمه قرآن بايد نحوه  نگرش مترجم به واژه ها مشخص باشد، به عبارت ديگر برداشتي  يكسان از مصاديق عرفي زبان(معرفت شناسي)در مقابل  مصاديق فني آن(زبان شناسي)داشته باشد. نظر شما در اين  خصوص چيست و آيا يك ترجمه قوي مي تواند متضمن هر دو مورد فوق باشد.  دكتر ياحقي: ترجمه لااقل تفكيك ناپذير است. ترجمه دانشي  است كه در مسايل مختلف با قابليت ها و ظرفيت هاي زبان  سروكار دارد و دانش زبان شناسي از ملزومات آن است چرا كه  هر مترجمي بايد ظرفيت ها، توانايي ها، معاني كنايي و استعاري واژه هاي دو زبان متفاوت را درك كند. ترجمه يك  نوع انطباق، تطبيق و تنظيم است، تنظيم از يك زبان به  زبان ديگر. هر دو حوزه معرفت شناسي و زبان شناسي در يك  ترجمه لازم و ملزوم يكديگر بوده و قابل تفكيك نمي باشند،  مترجم ناگزير است نكته هاي زبان شناسي لازم را براي  دريافت و انتقال آن از زبان اصلي دانسته و با تلفيق با مباني معرفت شناسي در حوزه هاي مختلف زبان شناسي  ترجمه اي كامل به دست دهد. فقدان هر يك از حوزه هاي  زبان شناسي و هرمنوتيك(معرفت شناسي)به كل ترجمه لطمه  وارد مي كند. بنابراين يك زبان شناس متخصص و يك عالم به  علوم هرمنوتيك نمي تواند يك مترجم خوب باشد بلكه ترجمه  يك كار ثانوي است كه با تركيب اين دو حوزه به دست مي آيد.  * نظري بر وجود صبغه تفسير بر قامت هر ترجمه اي صائب است،  نظر جناب عالي در اين مورد چيست؟ دكتر ياحقي: طبعا" هر ترجمه اي رنگ و بوي تفسير دارد به  عبارت ديگر هر تفسيري نوعي ترجمه است. تفسير عبارت است  از تعداد لايه هاي مختلف مفاهيم يك زبان و هر مترجمي يك  يا چند لايه را مي تواند كشف كند. هر ترجمه اي مي تواند تفسير خلاصه و موجزي باشد و يا بالعكس هر تفسيري  مي تواند يك ترجمه متوسط باشد. ترجمه هاي مشروح كه در آن  مفاهيم را بسط بيشتري داده باشند، خواه ناخواه صبغه  تفسير گرفته است. چرا كه تفسير براي باز كردن مفاهيم  قرآني است و الا اصل، ترجمه و انتقال معناست، ولي چون  گستره ظرف قرآن خيلي وسيع است در واقع تفسير يك ترجمه  باز است كه همه جنبه ها و زواياي آيات را بررسي مي كند.  بنابراين طبيعي است كه در هر ترجمه اي يك نگرش تفسيري  وجود داشته باشد. به ديگر سخن هر تفسيري براساس يك روش  ترجمه اي بسط پيدا كرده است.  از سوي ديگر ترجمه هاي قديم كه مترجمين آن مفسر هم بودند با ظرايف و دقايق قرآن آشنايي بيشتري داشته و در حقيقت  با آگاهي از روش تفسير، علم رجال، علم حديث و بقيه علوم  اسلامي ترجمه هايي كامل و در خور تامل به دست داده اند.  * ترجمه هاي منظومي كه از قرآن انجام شده است را چگونه  ارزيابي مي كنيد و آيا اصولا" مي توان قرآن را در قالب شعر ترجمه كرد؟ دكتر ياحقي: خود قرآن بالاترين و برترين شعر است. تنها شعري كه شاعر آن تواناترين شاعر است. بنابراين هركس  بخواهد قرآن را به شعر ترجمه كند در واقع به نوعي چشم و هم چشمي با خدا دست زده است. اساسا" براي زيباسازي، متن  را در قالب شعر مي سرايند، شعر يك مرحله اي از زيباشناسي  زبان است شعر پيدا كردن ديگر جهات تاثيرگذاري زبان و گذاشتن آن در قالب هنري است، چه شعري مي تواند از خود قرآن هنري تر باشد. اگر منظور از ترجمه رساندن مفاهيم و معاني است كه در نثر اين كار راحت تر انجام مي گيرد، اما اگر بخواهيم در آن زيبايي را دخالت دهيم اصل قرآن زيباتر است. بنابراين كساني كه بخواهند آن را به شعر فارسي  ترجمه كنند به موفقيتي دست نمي يابند كمااينكه  مجموعه هاي منظوم موجود در مقابل ترجمه هاي انجام شده به  هيچ وجه قابل ذكر نيست، چرا كه ترجمه براي استفاده كساني  است كه با ظرايف هنري زبان آشنا نيستند در نتيجه هرچه  زبان ساده تر باشد براي آنان قابل فهم تر است. منظوم  كردن قرآن، يعني با زيباسازي، مفاهيم قرآني را منتقل  كردن كه اين كاري عبث و بيهوده مي باشد. ترجمه هاي منظوم  توفيق چنداني بدست نياورده اند كمااينكه ترجمه معروف صفي  عليشاه و تفسير نسفي كه با نثري آهنگين ترجمه شده است و به نوعي شعر هجايي است. امروزه به عنوان يك متن داراي  ارزش زبان شناسي مطرح است، نه ارزش ترجمه قرآن و يا روح  شعري موجود در آن.  * بدون شك ارتقاي سطح علمي زبان شناسي اثر شاياني در آفرينش ترجمه هاي بديع و نو داشته است آيا شاهد اين تحول  در زمينه هاي معرفت شناسانه نيز هستيم؟ دكتر ياحقي: اينكه مترجمين توانستند از دانش زبان شناسي  براي فهم بهتر و انتقال سريع تر زبان استفاده كنند، نقطه  عطفي در اين زمينه بوجود آورد. اما اين اتفاق در حوزه  هرمنوتيك قرآن انجام نشده است. اگر اين مقوله بازشكافته،  مطرح و معارف قرآني با مباني معرفت شناسي انطباق داده  شود نقطه آغازي در اين عرصه خواهد بود. آنچه مسلم است  بازشدن هريك از دريچه هاي معرفت به روي انسان نقطه عطفي  در بدست دادن ترجمه هايي بديع و نو خواهد بود.  * وجود قرائت هاي گوناگون كه براساس روايت هاي تاريخي به  ما رسيده است چه تاثيري بر ترجمه دارد و آيا مترجم مي  تواند فقط به يك روايت استناد كند و يا ملزم به تلفيق  قرائت هاي متفاوت است؟ دكتر ياحقي: قرائت هاي 14 گانه قرائت هاي اوليه اي است  كه قرآن با آن انطباق پيدا كرده، قراء سبعه در روزگار خود با ديدگاه قبيله اي كه به آن متعلق بودند و ديدي كه  نسبت به زبان داشتند قرآن را ثبت و ضبط كردند. نسل بعد اين قراء 7 شاگرد بودند كه قرائت ها را از استاد فراگرفته و در اثر اين انتقال تنوع هايي در قرائت ها بوجود آمد كه در نتيجه 14 روايت از قرآن به دست داد. اين  قرائت ها قابل تلفيق نيست و مترجمان به هر حال بايد يكي  از روايت ها را برگزينند. در روزگار ما در جهان اسلام  قرائت" حفصا" حاسب" رواج دارد.  * مي دانيم كه قرآن معجزه جاويد الهي است و اين نتيجه  بكار رفتن فنون فصاحت و بلاغت در آن مي باشد، دليل عدم  عنايت به اين بخش را در ترجمه ها چه مي دانيد و به نظر شما مترجم توانا چگونه مي تواند اين اعجاز را در ترجمه  خود متبلور سازد؟ دكتر ياحقي: فنون بلاغت جوهر اصلي زبان قرآن است و پيام  اصلي آن را از لحاظ فني مي رساند. مترجمان به اين بخش  توجه زيادي دارند اما اينكه آيا به اين مرحله از توانايي  برسند كه كار خودشان را مصداق فصاحت، بلاغت و معجزه  بكنند، البته جاي تامل دارد كه انجامش حداقل در وسع  انسان نيست. دليل ديگر اين است كه ترجمه قرآن از حيث  تقدسي كه دارد مترجم را محدود مي كند، در آن بستر به هر شكلي نمي توان عمل كرد.  سعدي وقتي گلستان را مي نويسد محدود نيست، هرجا لازم  باشد عبارت را مي پيچاند، متوقف مي كند، درج مي كند،  تضمين مي كند، به هر حال ابزار زبان در اختيار خودش است  ولي در ترجمه قرآن نمي توان اين كار را كرد.  مترجم ناگزير است مقيد به يكسري اصول و ضوابطي باشد. در نتيجه اين قيد، قدرت مترجم در دست يافتن به فصاحت، بلاغت  و اعجاز در سخن محدود مي شود و اگر كسي با اين محدوديت  بتواند چنين تنوعي در سخن بوجود آورد كاري بسيار بزرگ  انجام داده است. در نتيجه اين محدوديت، هيچ يك از ترجمه هاي قرآن حتي در حد متون متوسط ادبي ما نيز نمي باشد. بنابراين معجزه قرآن همچنان بي بديل و بي نظير باقي مي ماند و ترجمه ها نه تنها معجزه نيست بلكه حتي  متن ادبي فوق العاده هم براي رسيدن به مقصد ايجاد نمي كند حتي خود عربها كه توضيح و تفسيري بر آيات قرآن  نگاشته اند مكتوباتشان به هيچ عنوان قابل مقايسه با اصل  قرآن نيست. در يك مطالعه يك متن عربي وقتي به يك آيه از قرآن مي رسيم كاملا" نمايانگر، بارز و شاخص مي باشد.  * با توجه به اينكه در زمان نزول قرآن ايران داراي  فرهنگي غني بوده است آيا واژه هاي فارسي باستان در آن  بكار رفته است؟ دكتر ياحقي: بله، هم واژه هاي فارسي و هم واژه هاي  زبان هاي ديگر در قرآن بكار رفته است. اين به معني  توانايي و اهميت زبان هاي بيگانه نسبت به زبان عربي نيست  بلكه در نتيجه مراوداتي است كه عربها با ملل مختلف  داشته اند. بيش از 250 واژه غيرعربي كه در قرآن بكار رفته را" مايكل جفري "در كتابي به نام "واژه هاي دخيل در قرآن مجيد" گردآوري كرده است.  * در مجموع مشخصات يك ترجمه خوب و كامل را چگونه  برمي شمريد؟ دكتر ياحقي: به زبان ساده ترجمه خوب ترجمه اي است كه تا آنجا كه ممكن است رابطه خواننده را با متن اصلي نزديك  كند و مكنونات ضمير موءلف را بتواند تا حد ممكن به مخاطب منتقل سازد. به هر حال مترجم يك رابط، حامل، واسطه و ميانجي بيشتر نيست هرچقدر بتواند بين دو طرف ارتباط برقرار كند و آنها را به هم نزديك تر كند توفيق بيشتري  يافته است. اين كار از طريق توانايي، مهارت شناخت  انديشه ها و زيبايي هاي آن زبان از سوي مترجم صورت  مي گيرد. 
