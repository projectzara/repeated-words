 گروه شهرستانها: استاندار قم خواستار ايجاد رشته هاي فني  و مهندسي در استان قم به منظور رفع كمبود نيروي متخصص در اين رشته ها و تسريع روند سازندگي و عمران در استان شد.  به گزارش خبرنگار همشهري در قم مهندس سعادت در اين زمينه  افزود: تاكنون به رغم وجود امكانات و فضاهاي خوب آموزش  عالي در استان قم تنها به رشته هاي علوم انساني پرداخته  شده و اميدواريم براي تامين نيروي متخصص و پيشرفت  سازندگي و بخش صنعت نيز رشته هاي فني - مهندسي در مراكز مختلف ايجاد شود تا دانشجويان بومي و علاقه مند از اين  استان خارج نشوند.  وي در ديدار با رئيسان دانشگاههاي قم، به مسائل سياسي  دانشگاهها اشاره كرد و گفت: رفتار با دانشجويان بعد از دوم خرداد 76 بايد متفاوت با قبل از آن باشد. براساس نظر مقام معظم رهبري دانشگاهها بايد سياسي باشند و براي  سياسي شدن دانشگاهها نيز بايد هزينه هايي پرداخته شود تا دانشجويان بتوانند به اين مهم دست يابند.  وي افزود: اگر به فكر توسعه مراكز آموزش عالي هستيم بايد حوصله به خرج دهيم وحرفهاي دانشجويان را بشنويم و اگر حوصله گوش كردن به سخنان دانشگاهيان را نداريم چگونه به  فكر توسعه مراكز دانشجويي و آموزش عالي هستيم؟ استاندار قم گفت: در زمان جنگ، دانشجويان درصحنه هاي  ايثار و شهادت حضور پيدا كردند و عده اي هم در اين راه  به شهادت رسيدند و امروزه نيز انقلاب اسلامي به گونه  ديگري به افكار دانشجويان و اساتيد فرهيخته آنان نياز دارد.  در جلسه شوراي آموزش عالي استان قم همچنين يكي از مسئولين مراكز آموزش عالي گفت: دخالت نيروهاي انتظامي و اطلاعاتي در مسائل دانشگاه بويژه در قم مضر است وبايد اجازه داده شود دانشجو و دانشگاه مسائل را مطرح كند وخود آن را حل كند. ما نمي توانيم رابطه بيرون دانشگاه را با دانشگاه قطع كنيم بلكه با قانونمند كردن فعاليتهاي  دانشجويي و اجازه فعاليت دادن به تشكلهاي آنهاست كه  مي توان از وقوع بحرانها جلوگيري كرد. 
