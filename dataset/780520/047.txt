   ايوان شمالي مسجد جامع نز عكس از: سيف الله امينيان  مسجد جامع نطنز كه در زمره مساجد چهار ايواني و يكي از قديمي ترين مساجد گنبددار است، در زمان ديليمان و درنيمه  دوم قرن چهارم هجري ساخته شده است. براساس كتيبه آجري كه  به خط معقلي و بنايي برجسته از نوع راست گوشه در قسمت  پايين طاق در مقصوره زير گنبد نوشته شده است. گنبد آجري  مسجد در سال 389 هجري احداث شده و قديمي ترين گنبد تاريخ دار در ميان مساجد قديمي ايران است.  قنات آب قديمي محله مركزي باغستان نطنز كه مقداري از آب آن وقف همين مسجد بوده و داراي آب زلال و بسيار گوارائي  است از وسط حياط چهارگوش مسجد مي گذرد. نهر آب خوش گوار و شفافي كه از ميان مسجد جامع نطنز مي گذرد، همواره  نمازگزاران را به سوي خود جلب مي كند تا علاوه بر ساختن  وضو، با نوشيدن جرعه اي از اين مايع حيات، از خنكي مطبوع  آن نيز برخوردار شوند و عطش خود را فرو نشانند.  به گفته مهندس سيف الله امينيان - مدير ميراث فرهنگي  منطقه نطنز و كاشان، مسجد جامع نطنز داراي شبستان وسيعي  است كه براي جلوگيري از نفوذ طبيعت به سطح آن، صدها سال  قبل با استفاده از قطعات چوب رنده شده چنار، كف پوش شده  است. همچنين در لايه برداري از بدنه ديوارهاي داخلي  شبستان، قطعات متعدد خطوط خوش نسخ و ثلث و محقق و ريحان  و نستعليق با مطالب و مضامين ادبي و علمي بامركب مشكي در فصول زماني سالهاي 840 تا 1265 هجري بر سطوح ديوار شبستان كشف شده است كه اين موضوع بيانگر آن است كه مسجد مذكور علاوه بر مكاني براي عبادت و اقامه نماز، يك مركز علمي وفرهنگي هم بوده است. اين مسجد داراي دو در ورودي  است كه يكي از آنها در جنوب مسجد و مشرف به ميدان مركزي  نطنز است با يك جفت در چوبي مزين به ظريفترين نوع  منبت كاري كه در سال 825 هجري ساخته شده است و ديگري دري  است با تاريخ 972 هجري و عمل و موقوفه استاد علاءالدين  بن استاد حسين نجار نطنزي كه درجبهه شمالي و مشرف به  كوچه اطراف مسجد نصب شده است.  كاشان- خبرنگار همشهري 
