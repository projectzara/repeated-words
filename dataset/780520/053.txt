 گروه شهرستانها: مجموعه مهرپادين شهرستان مهريز در استان  يزد در شمار آثار ملي كشور ثبت شد.  به گزارش خبرنگار همشهري در يزد، مديركل ميراث فرهنگي  استان يزد گفت: اين مجموعه شامل مسجد، حسينيه، حمام و آب انبار است و چنانچه اصلي ترين بخش مجموعه يعني مسجد جامع  ملاك تعيين قدمت مجموعه قرار گيرد، متعلق به قرن هشتم ه-  ق و دوره آل مظفر است.  وي افزود: شاخص ترين قسمت تاريخي مسجد، مناره بلند و منفردي است از خشت و گل و اندود ريگ و آهك كه در ميانه  آن كتيبه بندواره اي از كاشي معرق به خط نسخ به فاصله 5 متراز زمين نصب شده است كه قسمتي از آن فرو ريخته است.  خادم زاده گفت: ساختمان مسجد از خشت و گل بنا شده و صحن  آن در حد واسط تابستانخانه و گرمخانه قرار دارد و در حال  حاضر گرمخانه محل برگزاري نماز جماعت است.  وي اضافه كرد: حسينيه مهرپادين نيز در ضلع غربي مسجد قرار دارد و داراي ديوارهاي بلندي از بيرون با اندود كاه  گل است و غرفه هاي سفيدكاري شده در دو طبقه از خشت و گل  فضا را به حسينيه تبديل كرده اما بيشتر به قلعه اي  مي ماند كه در طول زمان با ساخت و سازهاي داخل آن به  حسينيه كاربري يافته و در حال حاضر محل برگزاري مراسم  عزاداري است.  همچنين حمام مجموعه در ضلع جنوبي مسجد ساخته شده و مانند ديگر حمامهاي قديمي در عمق زمين قراردارد و مصالح آن خشت  و گل با پوشش تاق و تويزه(پشت بند تاق براي محكم كردن  تاق)است.  آب انبار مجموعه نيز در ضلع شمالي مسجد شامل خزينه و چهاربادگير و راه ورودي است. اين مجموعه در طول پنج سال  اخير به كوشش ميراث فرهنگي استان يزد بازسازي شده است. 
