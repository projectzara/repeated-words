 * سپاه خادم ملت است و در جهت تقويت دولت حركت مي كند گروه شهرستانها: فرمانده سپاه پاسداران با اعلام اين كه  سپاه وارد احزاب و گروههاي سياسي نشده، اما داراي خط سياسي است، گفت: سپاه پاسداران داراي خط سياسي مشخص است،  خط سياسي ما ديروز خط سياسي امام خميني(ره)و امروز خط سياسي مقام معظم رهبري است. به گزارش خبرنگار همشهري در همدان سردار صفوي در جمع خبرنگاران با اشاره به فرمايش  امام خميني(ره)درخصوص اين كه نيروهاي مسلح بايد بينش  سياسي داشته باشند تا اطاعت كوركورانه نكنند گفت: در شان  سپاه نيست كه وارد جناح بنديهاي سياسي شود، سپاه متعلق  به انقلاب است و به فرمان امام خميني(ره)تشكيل شده و هرگز بر له يا عليه هيچ گروه سياسي اقدام نكرده و نخواهد كرد.  وي سپاه را نيروي عقيدتي، نظامي و سياسي معرفي كرد و گفت:  اگر سپاه فاقد بينش سياسي باشد چگونه مي تواند فتنه ها را تشخيص دهد و اگر فرمانده سپاه به عنوان يكي از اعضاء شوراي امنيت كشور از مسايل روز دنيا، منطقه و كشور بي اطلاع باشد چگونه مي تواند در اين شورا كه بزرگترين  تصميم گيرنده مسايل امنيتي كشور است، اظهارنظر كند.  وي با انتقاد از عملكرد برخي از روزنامه هاي داخلي مبني  بر چاپ اخبار كذب عليه سپاه گفت: سپاه پاسداران در برابر اين روزنامه ها روال قانوني خود را طي مي كند و هم اكنون  نيز شكاياتي از چند روزنامه درخصوص چاپ اخبار كذب عليه  سپاه به دادگاه انقلاب تسليم شده و ما پيگير مراحل  قانوني آن هستيم.  سردار صفوي با بيان اين كه عملكرد اين روزنامه ها مخالف  مصالح ملي و منافع مردمي است، گفت: اين گونه روزنامه ها در جهت تضعيف دولت، مجلس، نيروي انتظامي و سپاه گام  بر مي دارند، اما اگر امنيت كشور و نيروهاي امنيتي  تضعيف شوند چه كسي از اين ملت و دولت دفاع خواهد كرد؟ و چه كساني از وضعيت به وجودآمده سود خواهند برد؟ وي با تاكيد بر اين كه سپاه خادم ملت است و در جهت تقويت  دولت حركت مي كند گفت: ما در ديدگاههاي خود بر اين  باوريم كه لازمه توسعه سياسي و اجتماعي امنيت است و در صورت خدشه دارشدن امنيت ملي قطعا" توسعه سياسي و اجتماعي  حاصل نخواهد شد. 
