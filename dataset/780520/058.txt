 گروه شهرستانها: پنجمين همايش توسه صادرات غيرنفتي كشور فردا(پنجشنبه)با حضور دكتر حبيبي معاون اول رئيس  جمهوري، با موضوع اصلاح ساختار اقتصادي و نقش آن در توسعه صادرات به مدت دو روز در تبريز گشايش مي يابد.  دبير همايش هاي سالانه توسعه صادرات غيرنفتي در گفتگوي  اختصاصي با خبرنگار همشهري در تبريز با اشاره به وجوه  تمايز اين همايش با همايش هاي قبلي خاطرنشان كرد: پس از بررسي و تجزبه و تحليل قطعنامه هاي همايش هاي قبلي مشخص  شد كه علاوه بر بيماري ساختار اقتصادي نحوه برخورد بخش  اعتباري بانك ها در امر صادرات يكي از حلقه هاي مفقوده  توسعه صادرات غيرنفتي محسوب مي شود لذا در فراخوان  مقالات علاوه بر موضوع بررسي ساختار، بانكها نيز مورد توجه قرار گرفتند و هماهنگي هاي لازم براي حضور آنان  مهيا شد.  دكتر محمدباقر صدري همچنين در بخش ديگري از سخنانش افزود:  در واقع تلاش شد تا بانك ها عملا" در ميدان موضوعات  مطرح شده قرار گيرند و در صدد ايجاد تحولات و تغييرات در بدنه اعتباردهي خود باشند.  وي همچنين با اشاره به تمايل اقتصاددانان، صادركنندگان و مسئولان نهادها و سازمان هاي مرتبط با موضوع براي حضور در همايش يادآور شد: از مجموع 58 مقاله ارسالي 13 مقاله  انتخابي از سوي كميته علمي همايش مركب از اعضاي هيات  علمي دانشكده اقتصاد دانشگاه تهران و گروه اقتصاد دانشگاه تبريز ارائه مي شود.  دكتر صدري هدف از برگزاري اين همايش ها را ايجاد پل  ارتباطي ميان بخش هاي علمي، صنعت توليد، تجارت و صادرات  ذكر كرد و گفت: جهان امروز بر محور علم مي چرخد و وجود ابزارهايي چون رايانه، اينترنت و ماهواره ها علاوه بر آن  كه بيانگر انقلابي در عرصه اطلاعات جهاني است،  نشان دهنده اين است كه هر كشوري كه نتواند خود را با اين  روند در حال تغيير هماهنگ سازد، نخواهد توانست به اهداف  مورد نظر خود دست يابد.  به گفته وي در اين همايش علاوه بر نويسندگان مقالات  برگزيده، نمايندگان موءسسات موفق صادراتي و هيات رئيسه  اتاقهاي بازرگاني سراسر كشور حضور دارند. 
