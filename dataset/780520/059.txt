 گروه شهرستانها: رئيس گمرك كشور گفت: در سياست هاي  اقتصادي هيچ راهي جز توسعه صادرات غيرنفتي كشور وجود ندارد و در همين راستا، دولت تاكنون با ارائه يك سلسله  سياستها و دستورعملهاي مختلف سعي در تحقق اين خواسته  داشته است. به گزارش خبرنگار همشهري از قزوين مهدي  كرباسيان با اشاره به مشكل تغيير و تحول هر روزه مقررات  گمركي و صادرات و واردات افزود: به گفته وي در طرح  ساماندهي اقتصادي دولت يكي از شاخصه ها تثبيت مقررات است  كه مي تواند به تغييرات روزانه مقررات پايان دهد. وي  يادآور شد: در دولت جديد كارهاي زيادي براي رفع موانع  گمركي انجام شده است كه در اين زمينه مي توان به حل مشكل  دريافت و ارسال نمونه تجاري، مسئله پرداخت حقوق و سود و عوارض ورود مواد اوليه، تكميل مدارك در كمتر از 48 ساعت،  كاهش زمان براي مسائل صادراتي در گمركات به حداكثر 2 ساعت و اعزام ارزياب به واحدهاي توليدي و انبار توليدكنندگان بدون مراجعه به گمرك اشاره كرد. كرباسيان با اشاره به وجود 1800 نوع زيرمجموعه كالاي صادراتي در كشور گفت 71درصد از صادرات كشور را تنها 30 نوع از اين  زيرمجموعه تشكيل مي دهد و در همين زمينه پيشنهادي به  ستاد اقتصادي دولت ارائه شده كه براساس آن در مورد كالاهايي كه از يك ميزان مقرر كمتر هستند، تسهيلاتي در اختيار صادركنندگان قرار مي گيرد تا از مشكلات اداري و مالي رها شوند. 
