 گروه شهرستانها: فرماندار قم گفت: سئوال كردن حق مردم  است و مسئولين بايد در مقابل آن پاسخگو باشند.  به گزارش خبرنگار همشهري مهندس حقيقي كه در اولين  گردهمايي مسئولين روابط عمومي ادارات و نهادهاي دولتي  استان قم سخن مي گفت افزود: پاسخگويي مسئولين در برابر سئوالها و انتقادات مردم بدون اهرم اصلي آن كه روابط عمومي است امكان پذير نخواهد بود.  وي با اشاره به نقش واهميت روابط عمومي در نظام مديريتي  نوين از اين تشكيلات به عنوان بازوي توانمند مديران ياد كرد و گفت: روابط عمومي به عنوان بازوي قوي مديريت  مي تواند بسياري از كارهاي مديريت را تسهيل و از وقوع  خيلي از بحرانها جلوگيري كند.  وي مهمترين وظايف روابط عمومي را نهادينه كردن مشاركت  مردم، سنجش صحيح افكار و شفافيت بخشي به واقعيتها و اطلاعات برشمرد و خواستار درك صحيح اين وظايف از سوي  مديران وروءساي ادارات شد. 
