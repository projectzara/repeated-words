 گروه سياسي: رياست دفترعمومي حفاظت اطلاعات فرماندهي كل  قوا و رئيس كميسيون اسراي ايراني اعلام كرد: ازسال 1360 تاكنون، جمهوري اسلامي ايران طي 103 مرحله، تعداد 55 هزار و 438 اسير عراقي و عراق در 70 مرحله، 39 هزار و 417 اسير ايراني را آزاد كرده است.  به گزارش ايرنا، اميرسرتيپ عبدالله نجفي روز سه شنبه در جمع خبرنگاران گفت: آخرين فهرست مكاتبه اي صليب سرخ از اسراي عراقي 972 نفر است كه از اين تعداد عده اي به  جمهوري اسلامي ايران پناهنده شده اند، تعدادي  فوت كرده اند و اسامي 666 نفر هم تحت بررسي است. رئيس  كميسيون اسراي ايراني درمورد مذاكرات اخير با عراق گفت:  هنگام ورود به عراق مذاكرات عادي بود ولي روزدوم مذاكرات  احساس كرديم كه مسائل خاصي مطرح است.  وي افزود: روزهاي بعد نيز براي تعيين تاريخ تبادل اسرا،  رئيس هيات نمايندگي عراق، آزادسازي اسرا را موكول به  دريافت مجوزاز مقامات بالاتردانست تا اسرا از زندان  آزادشوند كه به ايشان گوشزد شد، اسير يك زنداني معمولي  نيست كه براي آزادي وي، اينگونه تصميم گرفته شود.  سرتيپ نجفي گفت: درپايان اين مذاكرات، صورت جلسه اي  تهيه شد تا به امضاي دو طرف برسد كه هيات ايراني با توجه  به تغيير صورتجلسه توسط وزيرخارجه عراق و اينكه محتواي  صورت جلسه كلا" تغيير كرده بود، با امضاي صورتجلسه  موافقت نكرد و نهايتا" صورتجلسه به امضاي دوطرف نرسيد.  سرتيپ نجفي، دليل به انجام نرسيدن اين دورازمذاكرات را،  كارشكني هيات حاكمه عراق عنوان كرد وافزود: اين در حالي  انجام مي شد كه هيات ايراني حسن نيت خود را در اين دور از مذاكرات از اولين مرحله، نشان داده بود.  رئيس كميسيون اسراي ايراني در مورد اينكه صدام حسين  رئيس جمهوري عراق در سخنان اخير خود گفته است هيچ اسير ايراني در عراق وجود ندارد، گفت: وقتي كه هيات نمايندگي  عراق، وجود اسراي ايراني درعراق را تائيد كرده، بهتر است  صدام حسين نيز تائيديه هيات نمايندگي كشور خود را قبول  داشته باشد. 
