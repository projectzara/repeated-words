 گروه سياسي: نمايندگان استان آذربايجان شرقي در نامه اي  خطاب به حجت الاسلام والمسلمين خاتمي رئيس شوراي عالي  امنيت ملي، خواستار تحقيق در مورد حوادث دانشگاه تبريز شدند.  به گزارش خبرنگار همشهري در جلسه غيرعلني ديروز مجلس اين  نامه تهيه و به امضاي تعدادي از نمايندگان رسيد.  محمدرضا ميلاني نماينده تبريز با اشاره به امضاي نامه  خطاب به رئيس جمهوري و حساسيت وضعيت اين استان از رئيس جمهوري تقاضا كرد تا در اسرع وقت به تقاضاي  نمايندگان پاسخ داده و هياتي را براي رسيدگي به اين  فاجعه به تبريز بفرستند تا مسببين شناسايي و معرفي شوند.  وي در مورد وقايع دانشگاه اين شهر به خبرنگار ما گفت:  پس از ترور جواد فرهنگي برادر فرمانده بسيج منطقه، جوي  ايجاد شده كه مانع رسيدگي به مسئله حمله به دانشگاه  تبريز است. ميلاني گفت: برخلاف آنچه كه در تهران روي داد در تبريز بوسيله اسلحه گرم مانند كلاشينكف و كلت  مستقيما" به دانشجويان تيراندازي شد و عده اي به دفتر مركزي دانشگاه يعني محل استقرار رئيس و معاونان دانشگاه  حمله و آنها را به شدت مضروب كردند. وي گفت: حدود 180 تن  از دانشجويان دختر و پسر را در دفتر مركزي دانشگاه برهنه  كرده و با شيلنگ و وسايل مختلف مورد ضرب و شتم قرار دادند و پس از آن آنها را به اتوبوس ها سوار نمودند و بدون لباس در سطح شهر رها كردند و بدترين و مستهجن ترين  كلمات را در مورد دانشجويان بويژه دختران بكار بردند و به آنها گفتند شما كه طرفدار جامعه مدني هستيد حجاب را براي چه مي خواهيد؟ ميلاني در مورد علت سكوت نمايندگان اين استان در مجلس  شوراي اسلامي از آغاز وقايع تاكنون گفت: جو بسته اي كه  در تبريز بوجود آمده به نحوي است كه كسي جرات اظهارنظر ندارد. 
