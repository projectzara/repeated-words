 * معين با انتقاد از تئوري پردازي خشونت گفت: دانشجويان  قرباني مسائل سياسي و جناحي شدند * لطفيان: اجتماع دانشجويان در شب حادثه با اجتماعات  قبلي تفاوت داشت و شعارهاي آنها افراد نيروي انتظامي را عصباني كرد * موسوي جهان آباد نماينده ياسوج: حتي اگر دانشجويان  تندترين شعارها را هم داده باشند، نيروي انتظامي حق ورود به كوي را نداشت  گروه سياسي: لطفيان فرمانده نيروي انتظامي براي نخستين  بار پس از وقايع حمله به كوي دانشگاه در برابر نمايندگان  مردم قرار گرفت و توضيحاتي ارائه كرد.  به گزارش خبرنگار همشهري در جلسه غيرعلني و غيررسمي  ديروز مجلس شوراي اسلامي وزيران فرهنگ و آموزش عالي،  بهداشت، درمان و آموزش پزشكي و فرمانده نيروي انتظامي  حضور يافته و در مورد وقايع كوي دانشگاه گزارش دادند. در جلسه ديروز، خبرنگاران شركت نداشتند اما شماري از نمايندگان، بخش هاي قابل انتشار اين جلسه را بيرون از صحن مجلس براي خبرنگاران توضيح دادند.  محمدباقر موسوي جهان آباد نماينده ياسوج در مورد مباحث  اين جلسه گفت: فرماندهي نيروي انتظامي هيچ دلايل  قانع كننده اي براي حمله نيروي انتظامي به دانشجويان  ارائه نكرد فقط گفت: اجتماع دانشجويان در شب حادثه با اجتماعات قبلي تفاوت داشت و شعارهاي آنها موجب عصباني  شدن افراد نيروي انتظامي شد.  موسوي به نقل از لطفيان در مورد حمايت از افراد شخصي گفت:  نيروهاي پليس كه با لباس شخصي در كنار نيروي انتظامي  ديده شدند افراد اين نيرو بودند كه بنا به تدبير با لباس  شخصي در كوچه ها و خيابان هاي اطراف حضور داشتند.  نماينده ياسوج گفت: حتي اگر تندترين شعارها نيز توسط دانشجويان مطرح شده باشد نيروي انتظامي حق ورود به كوي و برخورد خشونت آميز با دانشجويان را نداشته است. وي اضافه  كرد: اين حركات باعث ايجاد بحران داخلي و بين المللي  براي نظام جمهوري اسلامي ايران شده است.  موسوي گفت: فرمانده نيروي انتظامي ارائه توضيحات بيشتر را به پس از انتشار گزارش كميته تحقيق موكول كرد و گفت  اگر من هم مجرم بودم با من برخورد شود.  ناصر خالقي نماينده اصفهان نيز جلسه ديروز مجلس را از نظر دفاع محكم، قاطع و متين وزير آموزش عالي از دانشجويان بسيار خوب دانست و گفت: دكتر معين در اين جلسه  هشدارهاي لازم جهت جلوگيري از بحرانهاي احتمالي آينده  مطرح كرد و راه حل هاي آن را نيز ارائه داد.  نماينده اصفهان اضافه كرد، دكتر معين از تئوري پردازي  خشونت نيز انتقاد كرد و گفت: دانشجو نبايد قرباني مسائل  سياسي و جناحي شود كه متاسفانه الان شده است. به گفته  خالقي، وزير آموزش عالي در ادامه سخنان خود گزارش مبسوطي  از وقايع دانشگاه تبريز ارائه كرد و گفت: آيا اين  برخوردهاي خشن با دانشجويان در ديدگاههاي آنان راجع به  دين و نظام تاثير نمي گذارد؟ خالقي سخنان تيمسار لطفيان را قانع كننده ندانست و گفت:  فرمانده نيروي انتظامي ميزان خسارات وارد شده به كوي  دانشگاه را 50 ميليون تومان عنوان كرده است.  نماينده اصفهان با اشاره به سخنان بعضي از نمايندگان  جناح راست، گفت: اين نمايندگان معتقد بودند آزادي سياسي  دانشجويان زمينه اين رخداد بوده است و معتقد بودند دانشجو بايد در چارچوبي كه برايش تعيين مي شود اظهارنظر سياسي كند.  هادي اسلامي معاون پارلماني وزير بهداشت، درمان و آموزش  پزشكي نيز كه در جلسه ديروز حضور داشت گفت: آسيبپذيري  جامعه جدي است بايد حوادث خشونت بار اخير ريشه يابي شود.  وي با اشاره به اين كه تفكري در جامعه وجوددارد كه سركوب به اين شدت را مجاز مي داند گفت: جلسه غيرعلني مجلس در مقام توضيح و كسب اطلاع بود و نه تصميم گيري اما در مورد اين تفكرات بايد تصميمي جدي گرفته شود.  محمدابراهيم مداحي نماينده اليگودرز نيز گفت: بحراني در كشور در حال شكل گيري است كه ماهيت آن براي كسي مشخص  نيست، نماينده اليگودرز بستر اين بحران را فرهنگي و اقتصادي ذكر كرد و گفت: به جاي شناخت بحران براي گذر از آن، جناحهاي سياسي در حال متهم كردن يكديگر هستند.  مداحي مديريت اين بحران را با آمريكا و اسرائيل دانست و گفت: قتل ها، وقايع كوي دانشگاه و آشوبهاي خياباني  مقدمات بحران اصلي هستند.  وي با اشاره به واكنش اخير صدام، سناتورهاي آمريكايي و اتفاقات داخلي گفت: زمينه داخلي مانند مشكلات اقتصادي و نارضايتي از بعضي عملكردها و خستگي از درگيري ها نيز وجود دارد كه اگر مسئولين به طور جدي اين موارد را بررسي  نكنند در آينده شاهد اتفاقاتي با زمينه هاي فرهنگي و ضربه اقتصادي خواهيم بود.  نماينده اليگودرز در مورد عوامل داخلي اجراي سناريوي  آمريكا و اسرائيل گفت: عوامل داخلي دو دسته هستند.  دسته اي اين سناريو را آگاهانه اجرا مي كنند و دسته اي  ديگر ناآگاهانه.  اسماعيل دوستي نماينده كوهدشت نيز گفت: لطفيان ورود به  كوي توسط نيروي انتظامي را غيرمعقول دانست و گفت: تعدادي  از نيروهاي انتظامي به سازمان قضايي نيروهاي مسلح معرفي  شده اند تا مجازات شوند.  وي گفت: وزيران فرهنگ و آموزش عالي و بهداشت دلايل  لطفيان را در مورد شعارهاي دانشجويان و عصباني كردن  نيروي انتظامي قبول نداشتند و گفتند، قبل از ورود نيروها به كوي، شعاري داده نشده بود. 
