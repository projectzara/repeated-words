 هفته آينده آيت الله يزدي، رئيس كنوني قوه قضائيه جاي  خود را به آيت الله هاشمي شاهرودي رئيس جديد اين قوه  مي دهد.  اين جابجايي در حالي رخ مي دهد كه جناح هاي سياسي،  متهمان و محكومان دهها پرونده مفتوحه و مختومه و افكار عمومي درباره عملكرد قوه قضائيه در دوران آيت الله يزدي  داوري هاي متفاوت و بعضا" متضاد دارند.  آيت الله يزدي و جناحي كه وي وابسته به آن شناخته مي شود عملكرد 10 سال گذشته قوه قضائيه را دقيق، شجاعانه، و خداپسندانه خوانده اند و مخالفانش برخورد قوه قضائيه را با مسائل قضايي كشور، سياسي و در جهت تحكيم موقعيت جناح  راست، بويژه جمعيت موءتلفه ارزيابي كرده اند.  اين دو نگاه متضاد به عملكرد يك مقام حكومتي و مجموعه  زيردست وي، با توجه به ساخت قدرت سياسي در ايران چندان  شگفت انگيز نيست. واقعيت غيرقابل انكار در روابط مجموعه هاي موسوم به "راست و چپ "در جمهوري اسلامي ايران  اين است كه اين دو مجموعه در 10 سال اخير هرگز از ستيز سياسي عليه يكديگر دست برنداشته اند. يكي با استناد به  سوابق انقلابي و امكانات معنوي و با بهره گيري از همه  توش و توان مادي خود، كوشيده است، ديگري را براي هميشه  از صحنه حذف كند و ديگري براي دفاع از خود با امكاناتي  مشابه رقيب، به دفاع برخاسته است. بنابراين بديهي است كه  هر يك به عملكرد ديگري به ديده ترديد بنگرد و در پشت هر نماي ظاهري، باطني دشمنانه ببيند. تغيير تدريجي رفتار و گفتار آيت الله يزدي در خلال 10 سال رياستش بر قوه  قضائيه يكي از نشانه هاي اين شيوه نگاه به سياست و قدرت  است كه به بدگماني جناح چپ دامن زده است. آيت الله يزدي  در 7 سال نخست رياست بر قوه قضائيه به ميانه روي شهرت  داشت. نخستين واكنش هاي وي در برابر پرونده شهرداري  تهران بويژه اتهامات غلامحسين كرباسچي دلالت بر اين  واقعيت داشت كه رئيس قوه قضائيه به اعتبار شخصيت  حقيقي اش، به واقعي بودن اتهامات متهمان پرونده  شهرداري اعتقادي ندارد به گونه اي كه پس از تكميل پرونده  كرباسچي با صراحت گفت: موارد اتهامي آقاي كرباسچي از مصاديق اختلاس نيست(نقل به مضمون). اما چندي بعد در ميان بهت و حيراني افكار عمومي درباره مديران شهرداري  تهران از واژگاني تندتر از مختلس استفاده كرد و حتي پيش  از صدور حكم تجديد نظر غلامحسين كرباسچي از احتمال  تشديد حكم دادگاه بدوي خبر داد. ظاهرا" رفتار اوليه  آيت الله يزدي مكنونات قلبي وي را بازتاب مي دهد اما رفتارهاي بعدي كه گاهي آميخته با خشم و غضب بود، شائبه  دفاع از منافع گروهي را دامن زده است. دفاع از منافع  گروهي عريان ترين و اصيل ترين رفتار احزاب و اعضاي احزاب است و بر آن نمي توان خرده گرفت به همين دليل نه  آيت الله يزدي و نه هيچ دولتمرد ديگري را نمي توان وادار كرد كه از علائق سياسي و منافع گروهي اش دست بردارد. اما اگر اين رفتار از روءساي قواي حكومتي سر بزند جامعه را از عدالت قضايي خارج و از ثبات سياسي دور مي كند. بنابراين،  حال كه آيت الله يزدي با به جا گذاشتن پرونده هاي جنجالي  مانند پرونده شهرداري تهران، محسن كديور و روزنامه نگاران، صحنه را ترك مي كند و شخصيتي جديد سكان  قضا را به دست مي گيرد، انتظار مي رود تمام توان خود را در تحقق نظام قضائي پرقدرت، مستقل و عدالت گستر كه آرمان  همه مردم و گروههاست بكار گيرد و نيز همه جناح هاي سياسي  و كساني كه واقعا" خواستار ايجاد نظام قضايي پر قدرت و مستقل هستند، به وي كمك كنند كه فضاي اطراف خود را از شائبه ها و احيانا" آلودگي هاي سياسي سترون كند و نماد جهاني عدالت يعني فرشته يك چشم را بر تارك قوه قضائيه  بنشاند. زيرا اين سخن روشن خاتم انبياء سخن همه عصرهاست  كه: الملك يبقي مع الكفر ولا يبقي مع الظلم.  محمود صدري 
