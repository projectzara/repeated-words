 گروه سياسي: كمال خرازي وزير امور خارجه جمهوري اسلامي  ايران ديروز از اظهارات امير عبدالله وليعهد عربستان  سعودي مبني بر لزوم برچيده شدن سلاحهاي كشتار جمعي از منطقه خاورميانه استقبال كرد.  به گزارش ايرنا، وي با اصولي خواندن موضع امير عبدالله  اظهار داشت: عاري سازي منطقه خاورميانه از سلاحهاي  هسته اي و ساير سلاحهاي كشتار جمعي از اولويتهاي  سياست خارجي جمهوري اسلامي ايران در سطوح منطقه اي و بين المللي بوده و اين اظهارات نمايانگر اين است كه  اكنون وقت آن رسيده است كه ايران و كشورهاي عربي  تلاشهاي خود را براي تحقق اين آرمان دو چندان كنند.  وزير امور خارجه ايران با اشاره به مواضع سرسختانه رژيم  صهيونيستي در عدم پذير ش پيمان هاي مزبور، اين رژيم را منبع تهديد اساسي درزمينه سلاحهاي كشتار جمعي خواند و گفت: در منطقه خاورميانه تنها اين رژيم است كه هنوز تاسيسات هسته اي خود را تحت نظارت آژانس بين المللي  انرژي اتمي قرار نداده است و همچنان بر اجراي عمليات  زيرزميني هسته اي اصرار مي ورزد.  خرازي جامعه جهاني را به اعمال فشار بيشتر براي گردن  نهادن اين رژيم به اجراي مقررات بين المللي فراخواند.  امير عبدالله وليعهد عربستان سعودي روز دوشنبه در جلسه  هفتگي دولت اين كشور خواستار انعقاد پيمان محدوديت  فعاليتهاي هسته اي از سوي كشورهاي منطقه شد. 
