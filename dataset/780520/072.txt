 گروه سياسي: مراسم معارفه و توديع روءساي جديد و قديم قوه  قضائيه روز سه شنبه بيست وششم مرداد ماه برگزار مي شود.  مديركل روابط عمومي قوه قضائيه ديروز در گفت وگو با خبرگزاري جمهوري اسلامي با بيان اين مطلب، افزود: در اين  مراسم با گراميداشت و تقدير از خدمات دو دوره(10 سال) رياست آيت الله محمد يزدي درقوه قضائيه، آيت الله  سيدمحمود هاشمي به عنوان رئيس جديد قوه قضائيه معرفي  مي شود.  وي اظهار داشت: اين مراسم با حضور مسئولان عاليرتبه  كشوري، لشكري و قضائي برگزار خواهد شد.  در راهروهاي مجلس  * روز گذشته لطفيان به همراه سه تن از افسران نيروي  انتظامي از جمله انصاري جانشين فرماندهي اين نيرو به  مجلس آمد ولي هنگام خروج تنها بود و بقيه پس از او از مجلس خارج شدند. لطفيان كه در محاصره خبرنگاران قرار داشت از پاسخ دادن به پرسش ها خودداري كرد و گفت: پس از ارائه گزارش كميسيون تحقيق صحبت مي كنم.  * براساس شنيده هايي درباره جلسه غيرعلني ديروز، 97 نفر از افراد نيروي انتظامي كه در وقايع كوي دانشگاه دخالت  داشته اند به سازمان قضايي نيروهاي مسلح معرفي شده اند.  * شنيده شد يكي از نمايندگان جناح راست در جلسه ديروز از لطفيان خواسته است تا براي حل بحران پيش آمده كه به  گفته وي به هر دو جناح رحم نخواهد كرد با شهامت عذرخواهي  كند.  * لطفيان ديروز در بخشي از سخنان خود گفته است اگر لازم  باشد استعفا مي دهم، يكي از نمايندگان جناح چپ نيز با صداي بلند از او خواسته حتما" اين كار را بكند.  نماينده ديگري از جناح راست با عصبانيت اين نماينده را به نشستن در جاي خود دعوت كرده است.  * در جلسه ديروز، يكي از نمايندگان در مورد سخنان لطفيان  پرسش هايي را مطرح كرده است.  از جمله اينكه اگر نيروي انتظامي وظيفه داشته با راهپيمايي غيرقانوني دانشجويان برخورد كند چرا با حمله كنندگان به اجتماعات، سينماها و پارك ها برخورد نمي كند؟ پرسش دوم نماينده اين بود كه گفته مي شود دانشجويان، نيروي انتظامي را عصباني كردند در حالي كه  بيشترين خسارت و تخريب در حمله سوم نيروي انتظامي به كوي  صورت گرفته يعني زماني كه نيروي انتظامي در موضع ابتكار عمل و تسلط بر حادثه بوده است.  پرسش ديگر اين است كه فاجعه كوي دانشگاه قبل و بعد از انقلاب بي سابقه بوده. شما به عنوان كسي كه اين حادثه در زمان مسئوليت شما اتفاق افتاده چه احساسي داريد؟ 
