   چند روز قبل در يكي از ستونهاي صفحه 26 راهنماي روزنامه  همشهري تاريخ 9/3/78 مطلبي تحت عنوان مراسم گلابگيري در قمصر كاشان و محاسن و تمجيدهايي در اين زمينه مطالعه  كردم و خاطرم از بعضي مسائل و مشكلات آزرده شد لذا برآن  شدم تا همدردي اندكي با توليدكنندگان اين محصولات داشته  باشم.  باتوجه به اينكه توصيف زيادي از مراسم گلابگيري و فضاي  سنتي و روحاني شهر قمصر مي شنويم اما وقتي پاي صحبتهاي  مردم زحمتكش و صنف گلابگير مي نشينيم متاثر و مايوس  مي شويم، از يك طرف مشكلات تهيه لوازم مصرفي از قبيل  سوخت به قيمت دو برابر در اين فصل و ساير هزينه هاي  سنگين جهت توليد و از طرفي برخوردهاي سرسختانه برخي  ادارات با اين مردم زحمتكش موجب شده بسياري دست از اين  كار روحنواز كشيده و جواناني كه مي توانند با كار و تلاش  خود اين محصول سنتي را حفظ كنند از پي شغل هاي كاذب به  شهرهاي بزرگ مهاجرت كنند و اگر آمار كلي از ساكنان اين  شهر بگيريم فقط عده اي اندك از افراد قديمي و سالخورده  در آنجا مشغول توليد هستند. بطور مثال اداره بهداشت  كاشان با گرفتن عوارض سنگين از اين صنف مجوز توليد مي دهد حال اگر قرار است بهداشتي بودن اين محصول با پرداختن وجوه گزاف تائيد شود پس چه لزومي دارد اين  عزيزان براي يك يا دو ماه توليد محصول كارگاههاي بهداشتي  وآنچناني بنا نمايند و حال آنكه با توجه به بهداشتي بودن  اكثر اين كارگاهها و از آنجا كه خود اين محصول(گلاب،  عرقيات..)كه در دماي بالاي 130 درجه و در سيستمي  كاملا" بسته تهيه مي شود كاملا" بهداشتي و عاري از هر نوع مواد خارجي مي باشد.  اين عوارض و وجوه سنگين چه چيزي را بهداشتي مي كند و يا بابت چه حسابي اخذ مي شود؟ در صورتي كه در قمصر هيچ  امكانات بهداشتي يا خانه بهداشت در نظر گرفته نشده است و از سوي ديگر وجوهي از قبيل عوارض شهرداري و ماليات و ساير هزينه ها باعث دوگانگي ميان يك فعاليت سنتي و تجارت  مي گردد و اين نيز موجب ركود روزبه روز اين شغل پرزحمت و روحنواز شده است.  به هر حال باتوجه به اينكه پرداخت حقوق حقه دولت و...  جزء قوانين اقتصادي جامعه مي باشد لكن حمايت از توليد كنندگان صنايع سنتي از سوي موءسسات و ادارات دولتي نيز امري ضروري است.  يك ايرانگرد علاقه مند 
