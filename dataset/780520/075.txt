 ويل دورانت پژوهشگر معروف تاريخ عنوان يكي از چند جلد كتاب تاريخ تمدن خود را" عصر خرد" ناميده است و آن شرحي  است مفصل به دوره اي كه ابرهاي تيره و تار جهل وتعصب به  تدريج با نسيم روحنواز تدبير و عقل زدوده شد و خلاقيت هاي بشر در اثر كندوكاو انديشه ها با آفرينش آثار علمي- هنري و نگاه ژرف عرفاني به نوعي عصري شكوفا و متحول را موجب شدند. در اثر اين تحولات و آزادي افكار بطور نسبي جوامع آن دوران هم نوسازي جامعه خويش را آغاز كردند. مراكز علمي را بسط داده و هم آثار جاويدان همه  اعصار را بوجود آوردند. زنگهاي ناداني و تحجر از سيماي  جهان رنگ باخت و جوامع مدني تر تشكيل گرديد.  انقلابات نيز همان تاثير را روي هر كشوري مي توانند داشته باشند و حوادث مثبت خود موجب اين تغييرات مفيد است.  وقتي صحبت از استيضاح وزير ارشاد مطرح گرديداو اين فرصت  را يك زمان طلايي براي تنوير افكار مجلس و مردم ناميد و انصافا" شنوندگاني كه روز 11 ارديبهشت ماه با حوصله  جريان استيضاح دكتر مهاجراني را دنبال مي كردند صرف نظر از جناح بنديها و به صورت مستقل نگاهي تازه و اميدي  مضاعف به بهتر شدن جامعه در خود احساس نمودند، شايد اوج  صور گوناگون كه وزير ارشاد در موارد متعدد به بيان آن  پرداخت تصويري منطقي و غرورآميز از دين بود، آئيني كه  جفاي بسيار بر او رفته ولي غناي فرهنگي آن مي تواند براي  تمام فصول تاريخ رهگشا، اميدآفرين و تمام كننده باشد.  واقعا" اعجاز كتاب آسماني ما در ساده ترين تحليل آنست كه  كاربردي تمام عيار براي سعادت بشر دارد و مشكل گشاي همه  مسائل است.  در آن روز باشكوه و توام با هيجان هر اهل انديشه اي  افقهاي تازه اي رااز اسلام در فراسوي خود مشاهده نمود و دكتر مهاجراني كه خود پرورش يافته انقلاب اسلامي است بدل  به ثمري ارزشمند از درخت انقلاب گرديده بود.  انقلاب اسلامي پس از آن همه فداكاريها و جانفشاني ها در دوران حيات خود اكنون به عصر خرد پا مي گذارد و ارزشها را بيش از پيش پاس مي دارد دوره اي كه در جهان امروز ما هويت بهتري خواهيم يافت و غبار از سيماي تمدن درخشان  گذشته برخواهيم گرفت. برماست كه در تمرين آزادي و تحمل  انديشه هاي مختلف به دور از همه تعصبات و تهمت و افترا عرصه را براي شكل دادن به جامعه مدني در چارچوب وفاق ملي  گسترش دهيم.  پروردگار دانا خردآفرين است و خالق خلقهاي نيكو و پديد آورنده دانش و وجدان پاك پس بيائيد خصائل و انديشه هاي  ناروا و تصورات نوميد كننده را از مغز خود دور بداريم و قلبها را به خوبيها و احساسات تابناك و بلند آكنده سازيم.  ما شاخ درختيم و پر از ميوه توحيد گر سنگ زند رهگذري عار نداريم  مير مهرداد عظيمي 
