 در سال 1355 پس از پايان تحصيلات دوره راهنمايي به علت  نبود دبيرستان درشهرمان ديلم ! ! جهت ادامه تحصيل به اتفاق  جمعي از دوستان عازم بهبهان شديم بهبهان شهر دوست داشتني  با مردمي نجيب، متواضع و زحمتكش، شهري با بافت مذهبي قوي  و بهتر بگويم شهر عالمان و روحانيون بزرگ. در بهبهان به  محروميت ديلم و استان بوشهر بيش از پيش واقف شديم. اين  شهر دبيرستان ودانشسرا داشت ولي ديلم نداشت، بهبهان  كتابخانه، پارك شهر و سينما داشت ولي ديلم نداشت، بهبهان  بيمارستان، دكتر، دبير و قاضي داشت ولي ديلم من نداشت.  در آن دوران اين سوءال در ذهن ما نقش بست كه "راستي ديلم  ما چرا اينقدر محروم است "و مدام در پي جواب قانع كننده اي بودم. يكي مي گفت اينجا استان خوزستان است  و عمده درآمد كشور از چاههاي نفت در خوزستان است. ديگري  مي گفت بهبهان شهر قديمي است نبايد با ديلم مقايسه شود و يكي ديگر مي گفت مسبب اين تبعيض دولت است. روزها همچنان  سپري مي شد كه در يكي از روزهاي خوب خدا در كلاس درس يكي  از بچه ها از دبير سوءال كرد احداث كارخانه سيمان چه  مزايايي براي بهبهان دارد؟(كارخانه سيمان تازه  راه اندازي شده بود)دبير محترم كه بومي بود و اطلاعات  بسيار وسيعي داشت در جواب همكلاسي ما گفت: مزاياي بسياري  دارد ازجمله تامين مصالح شهر، استان خوزستان و شهرهاي  همجوار، اشتغال نيروي انساني و از همه مهمتر صدور سيمان  به كشورهاي حاشيه خليج فارس ازطريق بندر ديلم و در ادامه  توضيح داد با احداث جاده اصفهان - بهبهان اين شهر در مسير پيشرفت بيشتر قرار گرفته و ازجمله باعث رونق شهرهاي  همسايه بخصوص بندر ديلم مي شود، چون ازطريق ديلم كه  نزديكترين بندر به اصفهان است در زمينه صادرات و واردات  تحولات مهمي رخ خواهدداد.  با شنيدن نام ديلم احساس غرور كردم و با سخنان دبير در روءياي نوجواني خود يك جاده ابريشم ديگر به تصوير كشيدم.  آيا اين همان جاده ابريشم من خواهدبود كه غبار محروميت  را از چهره شهر مظلوم من خواهد زدود؟ با صداي زنگ به خود آمدم درحالي كه احساس خوشايندي داشتم و به آينده اميدوار بودم تا اينكه بهمن 57 رسيد و نهضت مردم مسلمان ايران  به رهبري پيامبرگونه حضرت امام(ره)و فداكاريهاي مردم از جان گذشته به ثمر نشست و دست شاه و اربابانش كه سرمنشاء تمام فسادها و بدبختيها بود از ايران كوتاه گرديد. با پيروزي انقلاب اسلامي در انتظار زدودن چهره محروميت  دوران ستم شاهي بوديم كه جنگ تحميلي شروع شد و مردم شهر ما پابه پاي ديگر اقشار مختلف جامعه، به عشق اسلام و وطن  فداكاريهاي زيادي در صحنه هاي مختلف جنگ از خود به نمايش  گذاشتند. شهيدان زيادي تقديم اسلام كردند. تعدادي از فرزندان اين خطه از ميهن اسلامي به درجه جانبازي نائل  آمدند و تعدادي ديگر سالهاي زيادي را در زندانهاي رژيم  بعث مانند ديگر همرزمان خود مردانه ايستادند. در طول  دوران دفاع مقدس نيز شاهد عمران و آباداني در بعضي از شهرهاي استان بوديم ولي متاسفانه ديلم همچنان مورد بي مهري مسئولين وقت استان بود. وقتي علت اين بي توجهي  را مي خواستيم مي گفتند: آقا جنگ است ! ! و ما هم قانع  مي شديم! اما پس از جنگ هم به همان منوال مي گذشت  اين بار كه سوءال مي كرديم مي گفتند كه شما بخش هستيد! و آنان شهرستان ! راستي مگر بخش بودن يعني چه كه به اين  بهانه بايد مورد تبعيض و تحقير قرار گيرد؟ مگر شهر ما قبل از بسياري از شهرهاي ديگر استان استحقاق شهرستان  بودن را نداشته كه بايستي امروز به اين صورت به انزوا كشيده شود و امكانات آن به شهر همجوار برده شود! چه  اجحافها و ظلمهايي كه در رابطه با محروميت زدايي بر شهر من نرفت و اين براي ما غيرقابل تحمل بود كه مي ديديم  تمامي شهرهاي همجوار به بركت انقلاب اسلامي روزبه روز آبادتر مي شوند ولي شهر من از اوج عزت به حضيض ذلت....  مردم با اصالت شهر من در اين مدت بيكار نمي نشستند هرچند كه از مسئولين استان ديگر چشم اميدي نداشتند تا آنان را از اين ورطه سقوط نجات دهند. دست به دامان مسئولين دلسوز نظام شدند و آنان هم كه حقيقتا" از هرگونه كمكي مضايقه  نكردند و مردم را در رساندن به خواسته بحقشان ياري  نمودند و بالاخره آن روز فرا رسيد روز 22 آذر 74 ديلم به  شهرستان ارتقاء يافت و دوباره اميدها در قلب مردم  رنجديده زنده شد. خدايا شكر خدا چقدر اين عدد 22 براي  ما عزيز و دوست داشتني است 22 بهمن و 22 آذر. ديگر جاي  هيچگونه شكي نبود كه از اين پس سايه شوم محروميتها از مرواريد كوچك خليج فارس رخت خواهد بست. با سفر رياست  محترم جمهوري وقت حضرت حجت الاسلام هاشمي رفسنجاني،  ايشان مردم ديلم را قانع و داراي حق فراوان بر تاريخ  ايران دانست و لقب دارالموءمنين منطقه را به اين خطه از ميهن اسلامي داد. بار ديگر اميدها پررنگ شد اما اكنون كه  تقريبا" دوسال از آن تاريخ مي گذرد و بيش از 22 سال از روءياي شيرين دوران نوجواني من، هنوز اندر خم يك كوچه ايم.  هنوز امتياز به سرقت رفته گمرك مستقل ديلم برگردانده  نشده، هنوز مردان و زنان غيور روستايي ما در انتظار آب سد چم شير براي رونق زادگاهشان هستند، هنوز جاشوان و ناخدايان در انتظار رونق صيادي و تجارت هستند، هنوز كودكان محروم روستايي كه مشعلهاي روشن شركت نفت و گاز بهرگان، گره، سياهمكان آسايش شب را از آنان سلب كرده در انتظار بذل عنايت مهندسان و مسئولين شركت نفت روزهاي سخت  خود را سپري مي كنند.  سيد حسين ميرجهانمردي 
