   گروه ورزشي: كنفدراسيون فوتبال آسيا از داريوش مصطفوي  رئيس سابق فدراسيون فوتبال و عضو كميته فني كنفدراسيون  فوتبال آسيا و فيفا دعوت كرده است تا در جلسه اي كه به  مناسبت بررسي شرايط" فوتبال آسيا" در رابطه با تصميم هاي  اخير فيفا در ارتباط با سهميه آسيا در جام جهاني 2002 تشكيل مي شود، شركت كند.  به جز داريوش مصطفوي، نمايندگان فوتبال كره جنوبي، ژاپن،  عربستان، ازبكستان و مالزي نيز حضور دارند.  ميهمانان اين جلسه كنفدراسيون فوتبال آسيا، بايد روز نوزدهم شهريور ماه در كوالالامپور حضور پيدا كنند.  در اين جلسه قرار است پيرامون موضع قاره آسيا در ارتباط با سهميه فوتبال اين قاره در جام جهاني 2002 و آينده  فوتبال آسيا تصميم هاي مهمي اتخاذ شود.  علاوه بر اين، در دستور جلسه ياد شده، نحوه برگزاري  مسابقه هاي انتخابي آسيا، براي راهيابي به جام جهاني  2002 نيز به بحث و گفت وگو گذاشته خواهد شد. شايان ذكر است كه كنفدراسيون فوتبال آسيا از سپ بلاتر دعوت كرده كه  در اين جلسه حضور يابد.  گفتني است از سوي كنفدراسيون فوتبال آسيا، داريوش مصطفوي  به عنوان متخصص ويژه مسئول تشكيل كلاسهاي پيشرفته فوتبال  در منطقه غرب آسيا هم انتخاب شده است. 
