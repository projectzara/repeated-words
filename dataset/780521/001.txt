 درباره استاد درويش عبدالمجيد طالقاني، شكسته نويس بزرگ  تاريخ خوشنويسي ايران     * شاهكارهاي درويش بهترين گواه قضاوت براي هنرشناسان است،  تا عمق تاثير وي را در نوشته هاي امروزين دريابيم.  اي گشته مثل به خوشنويسي زنخست  مفتاح خز اين هنر خانه تست  تا كرده خدا لوح و قلم را ايجاد ننوشته كسي شكسته را چون تو درست  هنر خوشنويسي با سابقه اي يك هزار ساله حاصل انديشه و روح لطيف ايرانيان است. تا اوايل قرن 11 هجري احكام،  مكاتبات و نامه هاي حكومتي به خط شكسته تعليق نوشته  مي شد، پيدايش روش نوين و جديدي كه شكسته نستعليق ناميده  مي شد تحول شگرفي را در مكاتبات، مراسلات و كتابت بوجود آورد. در آغاز خط شكسته گاهي نزديك به تعليق و گاهي  نزديك به نستعليق بوده ولي بعدها دو شيوه پايه گذاري  گرديد، ساده نويسي و پيچيده و درهم نوشتن، كه گاهي  متمايل به تعليق مي شد و خط ترسل نام گرفته و به سختي  خوانده مي شود كه نمونه هاي آن در عصر صفويه و مرحله  آغازين اين هنر ارائه گرديده است.  خط شكسته نيز مثل ساير خطوط به مرور زمان سير تكاملي خود را طي كرده، مرتضي قلي خان شاملو و شفيعا از پيشاهنگان  نخستين اين هنر ظريف و بديع هستند، حدود دو قرن و نيم  بعد از ابداع نستعليق، خط شكسته خود نمائي را آغاز كرده،  ابتدا براي نوشتن نامه ها و احكام و كم كم براي كتابت  نسخ خطي و قطعات و مرقعات به كار گرفته شده است.  با ظهور استاد درويش عبدالمجيد طالقاني اين خط سير تكاملي را طي كرده و به اوج زيبايي و كمال رسيد و بعدها همين شيوه اعجابآور و تحسين برانگيز توسط شاگردان و پيروان اين استاد در محافل هنري و ادبي توسعه و نشو و نما يافته به طوري كه پس از درويش عموما" شيوه هاي قديم  متروك گرديد و استاد ميدان دار عرصه اين قلم شد.  درويش عبدالمجيد طالقاني كه از سر فروتني در برخي آثارش  خود را(عبدالمجيد درويش شكسته شكسته نويس)ناميده، در روستاي مهران طالقان قزوين در حدود سال 1150 هجري پاي به  عرصه هستي نهاد، وي ابتدا مشق را با نستعليق آغاز نمود،  چندي بعد به اصفهان مهاجرت كرد و روزگاري را در كسوت فقر گذرانيد. استاد با وجود اشتهار ميرعماد در خط نستعليق كه  شهره آفاق شده بود براي ظهور استعداد و كمال هنر، به خط شكسته روي آورد ابتدا از روي ميراث هنري بزرگاني چون  شفيعا و ميرزا حسن كرماني مشق شكسته كرد. پس از چند صباحي در اين خط استاد مسلم گرديد تا حدي كه تا جهان  هستي پابرجاست مورد ستايش و باعث اعجاب اهل هنر و قلم  خواهد بود.  گرايش وي به خط شكسته را بايد در روح آزاد و زيبائي  شناسي او جستجو كرد به طوري كه امكان تجلي هنر و خلاقيت  در اين شاخه هنري باتوجه به ريتم، فضاسازي و تركيبات  گوناگون و حروف و كلمات متعدد بسي گسترده است و زمينه هاي بسياري براي خلاقيت و تركيب وجود دارد، اگر چه  اعتقاد براين است كه خط شكسته به مرور زمان از تندنويسي  حاصل شده است ولي با تامل در شاهكارهاي درويش مي توان  دريافت كه ردپاي تندنويسي و تعجيل در نوشته هاي درويش  مشهود نيست و شايد اين مقوله براي مراحل آغازين اين خط صادق باشد.  درويش در اصفهان با شاعران و سخنوران آن عصر هاتف  اصفهاني، آذربيگدلي، مشتاق، عاشق، رفيق و صهبا معاصر و همنشين بود و در انجمن ادب و شعر و شاعري هنر خود را نضج  و تماميت مي بخشيد كه رقم "دارالسطنه اصفهان "در انتهاي  اغلب شاهكارهايش حكايت از همين دارد. استاد در اواخر عمر كوتاهش به بيماري نوبه ربع(تب مالاريا)مبتلا شد. در يكي از آثارش به احدي از شاهزادگان مقيم اصفهان چنين رقم  زده است: "نارسائي اقبال قريب يك سال بل متجاوز بود كه  مبتلاي نوبه ربعم داشت و الحال قريب شش سال است كه نوبه  هست و انضمام آزارهاي ديگر و از اطباء مايوسم. به جز جناب باري عزاسمه به كس اميدي نمانده است "سرانجام اين  افسانه سراي زيبائي و عشق در سي و پنج سالگي(سال 1185 هجري قمري)در اصفهان بدرود حيات گفت و عاشقان زلف خط شكسته را شكسته خاطر كرد.  مزار اين بزرگوار در قبرستان تخت فولاد اصفهان جلوي فضاي  تكيه ميرفندرسكي مي باشد اشعار زير برروي سنگ قبر وي  ديده مي شود.  زد رقم از پي تاريخ وفاتش آذر شد به ايوان جنان منزل درويش مجيد حيف و صد حيف ز درويش مجيد كه جوان رفت زدنيا ناگاه  استاد درويش عبدالمجيد خط شكسته را به حد اعلاي خود رسانيد، اين هنر بعد از وي صورت ثابت و خالصي پيدا كرد و پس از ايشان اكثر هنرمندان شيوه وي را پيش گرفتند، ولي  هيچ كدام سبك و اسلوب درويش را به آن جمال و كمال اجرا نكردند، جز آثار سيد علي اكبر گلستانه(متوفي به سال  1319)كسي را ياراي همراهي با وي نيست.  وي قلم ششدانگ جلي را مثل كتابت خفي و غبار در نهايت  زيبايي و استوار نگاشته با توجه به اينكه در آستانه  جواني در گذشته، اكثر آثارش حاصل پانزده سال سفر حيات وي  مي باشد(از سال 1170 الي 1185)، تحولي كه وي بوجود آورد گوئي سالهاي متمادي چندين خوشنويس براي ايجاد آن  قلم فرسائي كرده اند، بدون شك با در نظر گرفتن دوران  زندگي كوتاه و عمر پربار اين استاد يگانه آدمي از هنرنمايي و اعجاز قلم او در شگفت مي ماند، همانطور كه در نستعليق، ميرعماد توانسته درحد اعلا، نستعليق را نوشته و يادگاراني از خود بجا گذارد. در خط شكسته نيز درويش با توجه به عمر كوتاهش كه خزان زودرس براي شكوفايي هنرش  بوده، در نهايت كمال درخشيده و اعجاز نموده است. شاعر نامي ايران عارف قزويني در حق وي چنين سروده است:  درويش زمان ما و درويش نخست  هريك به طريقي ره معني مي جست  آن خط درست را شكسته بنوشت  وين موسيقي شكسته را كرد درست  مقصود از درويش زمان، غلامحسين درويش، معروف به  درويش خان، استاد بي نظير موسيقي و تار است. درويش نخست  همان عبدالمجيد درويش طالقاني است كه هر دو از طالقان  هستند و در عصر خود مقتدا و پير طريقت اين دو هنر محسوب مي شدند. اين بزرگواران به حدي در كمال هنر موسيقي و خط شكسته هنرنمايي و اعجاز نموده اند كه هر صاحبدلي را به  حيراني واداشته به طوري كه وصف آن دو به قلم و زبان  نمي آيد، آثار آنان، گوشه اي از تجلي عشق به آفريدگار جهان است.  آثار مرقعات و قطعات متعددي از استاد درويش عبدالمجيد به  يادگار مانده است، كه زينت بخش موزه ها و مجموعه هاي  خصوصي است، از اعجاز قلم وي به كتب ذيل مي توان اشاره  كرد:  كليات سعدي(11811182)، ديوان حافظ(1183)، بوستان سعدي  (1183)، بياض سنه(11791181)، گلشن راز سنه(1180)، ديوان مشتاق سنه(1172)، ديوان حافظ سنه(1170)، بياض  سنه(1176)، بياض سنه(1182)، تركيب بند محتشم كاشاني  (منسوب به وي) درويش شاگردان چندي تربيت كرد. شاگردان بيواسطه وي كه  خود هر كدام از استادان عصر خود بشمار مي رفته اند عبارتند از ميرزا كوچك اصفهاني، محمدرضا اصفهاني مشهور به كر، فضلعلي بيك ذمبلي و خواجه ابوالحسن فساها.  شاهكارهاي درويش بهترين گواه قضاوت براي هنرشناسان است،  تا عمق تاثير وي را در نوشته هاي امروزين دريابيم.  تركيبات زيبا و ريتم هاي هماهنگ و فضاسازيهاي بديعي كه  در قلم سحرآفرين درويش چشم نوازي مي كند و مثل پرده حرير و گلستاني را مي ماند كه هر حرف و تركيب و حتي نقطه اش  يك زيبايي مخصوص به خود دارد. وي با الهام از طبيعت و نسبت طلائي در اندازه حروف و حتي سطور، تناسبهاي  آهنگيني را در شاهكارهايش آفريده كه ناشي از استعداد زيباشناسي اوست اميد است، نسل جوان امروزي با الهام از اين استاد بزرگ بتواند، در بازسازي خط نازيباي نوشتاري،  قدم برداشته و براي احياي اين هنر اصيل و جميل ايراني  تلاش كنند.  بهمن خيري 
