 بحث عكس و عكاسي شايد در اين سالها همواره موضوع مورد نظر جامعه هنري و عكاسان ما بوده است و متاسفانه تا آنجا كه ديده شده براي پيشرفت و گسترش اين وسيله ارتباطي  بيشتر بحث و گفتگو شده تا عمل. بخصوص درباره عكاسي مستند.  براي مثال در سالهاي بعد از انقلاب عكس هايي به چاپ  رسيده اند كه مورد توجه توريست ها بوده اند و به منظور شناساندن ايران وجلب و جذب توريست بوده اند(كه البته  منكر محسنات اين نوع عكس ها نيز نيستيم)و عكس هاي  مستندي هم كه تحت عنوان كاتالوگ يا كتاب به چاپ  رسيده اند، عكس هايي هستند كه از فيلتر داوري عبور كرده اند و شايد غالبا" چون به صورت تك عكس بوده اند معرفي از عكاس براي بيننده نداشته اند.  اكنون بعد از حدود 20 سال براي اولين بار كتابي درباره  عكاسي با عنوان "مجموعه عكسهاي عكاسان معاصر ايران "به  چاپ رسيده است.  كاوه گلستان، عكاس معاصر در اين باره معتقد است كه اين  اولين باري است كه يك عكاس ايراني بطور مستقل يك مجموعه  از عكس هاي عكاسان ايراني را ارائه مي كند و انتخاب عكس ها با آزادي صورت گرفته، پس مشخص است كه كتاب زمينه  بحث هاي فراواني را ايجاد مي كند و حساسيت هاي فراواني  را مي طلبد. بنابراين مقداري توقع آدم را بالا مي برد و در نتيجه بهترين ها در اين زمينه بايد ارائه شوند. اما معيار سنجش براي اين بهترين ها چيست و بر چه مبنايي ما بايد عكس ها را انتخاب كنيم. از آنجا كه اين يك پروژه  شخصي بوده، پس شخص مي توانسته طبق سليقه خودش عكس ها و عكاسان را انتخاب كند. اين كتاب شامل طيف وسيعي از عكس هاي عكاسان ايراني در زمينه هاي مختلفي مثل مستند اجتماعي، خبري، خلاقه و تجربي است و به عقيده من اين يكي  از محسنات اين كتاب به شمار مي رود. " صادق تيرافكن پس از آشنايي با ناشر كتاب در نمايشگاه عكس  در فرانسه و در نتيجه هشت ماه پيگيري مداوم اين كتاب را به چاپ مي رساند.  عكاسان كتاب" مجموعه عكس هاي عكاسان معاصر ايران " عبارتند از: ميترا تبريزيان، صادق تيرافكن، اميرعلي  جواديان، مهرداد دفتري، رضا دقتي، منوچهر دقتي، شايان  خويي، هاشم سميعي شمس، سيف الله صمديان و شيرين نشاط.  انتخاب عكاسان اين مجموعه كه قرار است عكاسي معاصر(يا عكاسان معاصر)ايران را معرفي كنند، بحث هاي مختلفي را ايجاد كرده است.  از جمله آنكه برخي معتقدند كسي را كه مثلا" 20 سال است  در ايران حضور نداشته نمي توان به عنوان عكاس ايراني  معرفي كرد، ولو اين كه ايراني است، عكاس است و عكاس  معتبر و ارزشمندي نيز محسوب مي شود.  بهمن جلالي عكاس معاصر معتقد است راجع به عكاسي معاصر ايران و يا عكاسي بيست ساله ايران با سهل انگاري  نمي توان كتاب چاپ كرد. وي در اين باره مي گويد: "اول ما بايد بفهميم عكاس ايراني كيست؟ به نظر من ايراد اين مجموعه كه ملغمه بسيار عجيب و غريبي  به نظرم مي رسد، اين است كه روشن نيست اين محدوده  صدوبيست صفحه اي چه بخشي از عكاسي است ! عكاسي پرتره،  عكاسي مستند، عكس هاي كامپيوتري... و به نظر من تنها عكس هاي موفق اين مجموعه چند عكس از مهرداد دفتري و عكس هاي گردآورنده هستند. جاي تاسف است از اين كه موقعيت  خوبي براي معرفي عكاسي معاصر يا بيست سال اخير ما پيش  آمد و نتوانستيم از آن به درستي استفاده كنيم، البته  شايد مقداري از اين ايراد به ناشر مربوط مي شود. " از طرفي گلستان نيز در اين باره مي گويد: "گردآورنده  كتاب تصميم داشته عكاسان ايراني را معرفي كند و نه عكاسي  ايران را، ضمن اين كه در بعضي موارد به درستي و در بعضي موارد به اشتباه عمل كرده است. در نتيجه اين كتاب تشكيل شده از يك سري عكس هاي موفق و ناموفق، كه اين  خاصيت هر كاري است و هيچ كاري كامل نيست. " تيرافكن نيز درباره انتخاب عكاسان مجموعه مي گويد: "قصد من، بيشتر معرفي جوانها بود. ولي ناشر مي خواست كه  حرفه اي ها حضور بيشتري داشته باشند. طبق سفارش ناشر هم  از عكاسان مستند وهم هنري دعوت به عمل آمد 50 عكاس  مستند و 5 عكاس هنري در اين مجموعه حضور دارند. بسياري  به من ايراد مي گيرند كه عكاساني كه خارج از كشور هستند جزو عكاسان معاصر ايران نيستند. ولي من اين را قبول  ندارم. به نظر من بكراند ذهني يك عكاس ايراني هركجاي  دنيا باشد ايراني است براي مثال اگر من الان بگويم به  مشكل آلودگي هوا فكر مي كنم، آلودگي هوا فقط شامل تهران  نيست بلكه شامل توكيو ومكزيكوسيتي هم مي تواند باشد.  زهره سليماني 
