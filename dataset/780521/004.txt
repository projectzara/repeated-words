 بررسي مهمترين عوامل موءثر بر اتلاف وقت     * پراكنده كاري و شاخه شاخه كار كردن سبب انجام كارها به  صورت ناقص و ناتمام مي شود. عده اي هستند كه به قول  معروف كارها را زخمي مي كنند مقدمه: يكي از مشكلات كشورهاي در حال توسعه، عمدتا" عدم  توجه لازم و نقش ندادن به عامل مهم زمان در ابعاد مختلف  زندگي اجتماعي و كاري است و از اين جهت سالانه مبالغ  هنگفتي زيان ناشي از اتلاف وقت بر دوش اقتصاد و فرهنگ  اين جوامع تحميل مي شود. امروزه اصطلاح بهره وري از زمان  توانسته است به مدد بكارگيري تكنيكهاي علمي، مديريتي و اقتصادي جاي پاي هرچند كوچكي در شركت ها، مراكز توليدي و صنعتي و سازمانهاي اداري پيدا نمايد. ممكن است براي  بسياري از افراد، زمان و وقت، حساب و كتاب مشخصي نداشته  باشد، اما واقعيت اين است كه ما محصور در شرايط زماني  مي باشيم. بارها پيش آمده كه خطاب به دوستان و آشنايان  خود در مقابل دعوت و خواسته آنها گفته ايد: وقت ندارم،  باشه يه وقت ديگه و... بنابراين بايستي دقت و زيركي لازم  را به خرج داد و از زمان حداكثر بهره برداري را حاصل  نمود و اين امر مقدور نيست مگر به كمك يك برنامه ريزي و نظم در انجام امور روزمره خويش. اين مقاله به اختصار سعي  در بررسي مهم ترين عوامل ضايع كننده وقت دارد كه ذيلا"  هر يك را برشمرده و مورد بررسي قرار خواهيم داد.  مهمترين عوامل ضايع كننده وقت عبارتند از:  1- اداره كردن امور همراه با بحران.  2- تماس ها و مكالمات تلفني.  3- فقدان برنامه ريزي مناسب در محيط كاري.  4- قبول و يا تحميل مسئوليت بيش از حد.  5- ملاقاتهاي بدون برنامه و ميهمانان ناخوانده.  6- واگذاري ناموءثر و ناقص كار به ديگران.  7- بي نظمي فردي.  8- ضعف شخصيتي.  9- عدم جسارت و توانايي لازم در گفتن "نه "به ديگران.  10- كار امروز را به فردا افكندن.  11- وجود جلسات بسيار در محيط كار.  12- بوروكراسي و نامه نگاريهاي زائد.  13- كارها را ناتمام رها كردن.  14- نداشتن كاركنان شايسته.  15- ارتباطات و روابط غيررسمي اداري.  16- مشخص نبودن حيطه اختيار و مسئوليت.  17- وجود ارتباطات ضعيف.  18- عدم توانايي لازم در كنترل اوضاع و احوال.  19- داشتن اطلاعات ناقص.  20- مسافرت ها و ماموريت هاي متعدد.  1- اداره كردن امور همراه با بحران:  گاهي اتفاق مي افتد كه كارها از روال و سير اداري و عادي  خود خارج شده و به شكلي بحراني درمي آيند حال بحران  مي تواند ناشي از عوامل درون سازماني و يا محيطي باشد.  در اين گونه موارد، عمدتا" مدير، امور مربوطه را ممكن  است با حالتهايي نظير: شتاب كردن و با عجله بودن، استرس  داشتن و رنگ و رو باختن، پرخاش كردن و رو در رو شدن با ديگران و سرزنش نمودن پرسنل، اين در و آن در زدن و... به  انجام برساند. همانگونه كه ملاحظه مي شود هركدام از عوامل مذكور درواقع وقت و زمان مدير را تلف مي نمايند.  در اينگونه موارد بهترين نسخه براي فرد، تشنج زدايي و تسلط بر خويشتن است. در غير اين صورت فرد در گرداب مسايل  گرفتار شده و قافيه را خواهد باخت.  2- تماس ها و مكالمات تلفني:  از آنجايي كه بشر، زندگي اجتماعي و متعامل با ديگران  دارد، لذا طبيعت او اقتضاء مي كند كه از حال و روز ديگران جويا شده و اوقات خود را از اين طريق نيز سپري  نمايد بالاخص در محيطهاي اداري كه تماسهاي تلفني  هزينه اي براي فرد دربر ندارد. بنابراين مكالمات و تماسهاي تلفني يكي از ضايع كننده هاي مهم وقت كاركنان  است. مثلا" بارها ديده ايد مديري را كه مشغول ملاحظه و بررسي كارتابل نامه هاي ارجاعي است اما بارها و بارها تماس هاي تلفني او را از كار بازداشته و غالبا" تجربه  نشان داده است اگر اين تلفن ها در موعد ديگري وصل شوند هيچ اتفاقي نمي افتد. ذكر اين نكته لازم است كه تماس هاي  تلفني دو وجه دارد1- عامل ايجاد مزاحمت و وقفه در كار 2- عامل كارآيي.  3- فقدان برنامه ريزي مناسب در محيط كاري:  اگر شما در محيط كار برنامه ريزي نداشته باشيد، گرفتار برنامه هاي ديگران خواهيد شد و براي آنكه بتوان  برنامه ريزي مطلوبي در محيط كار داشت بايستي اولويت هاي  كاري روزانه را مشخص كرد و طبق آنها عمل نمود. اين امر به شما كمك مي كند تا زمان در اختيار خود را كنترل  نماييد. بعضي ها اساسا" از برنامه خوششان نمي آيد ومايلند كه كار را با هرچه پيش آمد آغاز نمايند. اين  قبيل افراد ديگران را هم در بلاتكليفي و بي برنامگي قرار مي دهند. بنابراين بهتر است در اوايل ساعات شروع كار روزانه، اول كارهاي اصلي و مهم را به انجام برسانيد تا علاوه بر زمان از انرژي خود نيز حداكثر استفاده را بنماييد.  4- قبول و يا تحميل مسئوليت بيش از حد:  گاهي اوقات بر اثر خجالت و رودر بايستي مجبور مي شويد كه  مسئوليتي را وراي از وظايف معمول خود تقبل كنيد در اين  صورت اهميت در كارها ممكن است لوث شود. سعي كنيد در تلاش  و كوشش طوري رفتاري نكنيد كه بعدا" توقعات زياده از حد از شما انتظار رود، چرا كه غالبا" ماهيت نظام اداري طوري  است كه اگر ببينند فردي ظرفيتهاي كاري متفاوت دارد خواه  ناخواه او را وارد عرصه عمل مي نمايند خصوصا" آنكه  سازمان با كمبود نيروي انساني نيز مواجه باشد. يكسري  علتها هم پذيرش مسئوليت بيش از حد دربردارد از آن جمله:  1- مي خواهيد كه خود را نشان دهيد و موفقيت داشته باشيد و شايد مي خواهيد روي شما حساب باز كنند و زود ترقي كنيد.  2- اينكه مي ترسيد كارتان را از دست بدهيد.  3- شايد نمي توانيد كارها را تقسيم كنيد و ناگزير خود همه آنها را به انجام مي رسانيد.  5- ملاقاتهاي بدون برنامه و ميهمانان ناخوانده:  بيشترين ملاقاتها و ميهمانان ناخوانده را وقتي مي توان  مشاهده كرد كه فردي به مسئوليت جديدي گمارده شده باشد.  با تغيير و تحول افراد در سازمانها، سيل دوستان و آشنايان و همكاران قديمي است كه به دفتر كار فرد سرازير مي شوند. در اينگونه موارد چه بايد كرد؟ آيا مي توان  آنها را نپذيرفت؟ آيا مسئول دفتر و منشي مي توانند جلوي  آنها را بگيرند و برايشان وقتي منظور نمايند؟ پس بهتر است كه فرد در بدو ورود و انتصاب خود، تكليف و نحوه عمل  را در اين گونه موارد براي همكاران خويش روشن نمايد.  عده اي قائل به سياست درهاي باز هستند. يعني دوست دارند كه درب اتاقشان به روي همه باز باشد و خود را بسيار گرم  و مردمي جلوه دهند. اين امر با وجود ظاهري جذاب و همگان پسند، اشكالاتي را در سيستم بوجود مي آورد كه  بدترين اثر آن اتلاف وقت مي باشد پس در اين خصوص بايد با احتياط عمل كرد و جوانب كار را به خوبي سنجيد تا دچار خسران نشويم.  6- واگذاري ناموءثر و ناقص كار به ديگران:  عده اي از كاركنان مايل به ابراز توانايي و جسارت در كارها هستند و اگر اين موقعيت و فرصت براي آنان فراهم  شود چه بسا مي توانند منشا خدمات موءثري باشند. اگر شما به عنوان مدير، كارها را به صورت ناقص و ناكارآمد به  ديگران محول كنيد شاهد خواهيد بود كه لبها به اعتراض  گشوده مي شود چرا كه اولا"، توانايي و جسارت را از افراد گرفته ايد و ثانيا" خودتان را گرفتار مسايل جزيي و متعددي ساخته ايد كه به راحتي ديگران از عهده آنها برمي آيند و اين خود وقت زيادي را از شما مي گيرد و اتلاف وقت زيادي بر سازمان تحميل خواهد شد.  پس بياييد كارها را طوري تفويض و تقسيم بندي كنيد كه  ناقص نباشد و اين اعتماد و اطمينان را در خود ايجاد كنيدكه ديگري هم مي تواند فلان كار را به نحو احسن به  انجام برساند. بعضيها معتقدند كه اگر خودشان كاري را انجام دهند سريعتر و با كارآيي بيشتري صورت مي گيرد. اين  نظريه مي تواند گاهي درست باشد خصوصا" اگر كاركنان تحت  سرپرستي تازه كار و ناشي باشند اما هميشه اينطور نيست  شايد ذكر دو نكته در اين بخش خالي از فايده نباشد:  1- كسي كه قادر به واگذاري كار به ديگران نيست، قادر به  مديريت نيز نمي باشد.  2- وقت خود را صرف كارهايي نكنيد كه در سطح شماست.  7- بي نظمي فردي:  بعضي از افراد دچار بي نظمي فردي هستند بدين معني كه وقت،  ميز، رفت وآمد و.. براي آنها برنامه ريزي مناسبي نشده  و بدون حساب و كتاب هستند در اين گونه موارد فرد هم به  موقعيت خويش ضربه وارد مي كند و هم سازمان را دچار ضرر و زيان مي نمايد. براي حل اين مشكل، برگه اي تهيه كرده و در آن اهم كارهاي روزانه تان را به ترتيب اولويت بنويسيد تا زندگي كاري و شخصي خود را از يكديگر متمايز كنيد. در عين حال خود را مقيد كنيد كه با نظم رابطه اي تنگاتنگ  داشته باشيد. در ابتدا ممكن است قدري اذيت شويد تجربه  نشان داده است كه كار و فعاليت برنامه ريزي شده و منظم  رضايت بيشتر و خستگي كمتري را در پي دارد.  8- ضعف شخصيتي:  بروز تزلزل و ضعف در شخصيت در زمانها و شرايط مختلف باعث  گشوده شدن حساب خاصي براي ما مي شود كه غالبا" بار منفي  را بدنبال خود دارد بارها ديده شده است كه كاري را به  كسي سپرده اند ولي در نيمه راه و بر اثر ضعف شخصيتي فرد كار به نتيجه لازم نرسيده است.  ممكن است سئوال شود كه منظور از ضعف شخصيتي چيست؟ بايستي  گفت كه در اين مقوله ضعف شخصيتي عبارت از: عدم تمركز و توجه لازم در هنگام تصميم گيريها- ناپايداري در حرف ها و سخنها و نظريات، تندمزاجي و تشويق، خستگي جسمي و روحي،  فقدان انگيزه و علاقه لازم نسبت به كار و زندگي، بدبيني  به شرايط موجود پيراموني و آينده و...  با وجود عوامل فوق مي توان دريافت كه فرد از لحاظ زمان  چقدر آسيب مي بيند؟ مثلا" كسي كه دچار ضعف و تزلزل در تصميم گيري است در واقع هر دم يك تصميم مي گيرد و دوباره  پشيمان مي شود و اينها خود همگي تلف كننده وقت هستند.  بدين ترتيب، نياز است كه از طريق مددكاري، مشاور رواني و ايجاد فضايي شاداب و سالم و با طراوت براي فرد او را با شرايط مطلوب كاري و زندگي آشتي داد.  در اين خصوص نقش مديران بسيار حائزاهميت است اما گاهي  مشاهده مي شود كه برخورد مديران با اين پديده ها معقول و منطقي نيست و هر كسي مي خواهد به طريقي فرد را منزوي و خارج از رده كند. در صورتيكه اين همان فردي است كه روزي  با عشق و علاقه و شور و نشاط خاصي وارد سازمان شده است  تا از خود خدمات موءثر و مفيدي را بجاي بگذارد. بايستي  منفيات و نااميديها را از فرد دور كرد و نگرش مثبت و اميدواركننده اي را براي او بوجود آورد.  9- عدم توانايي لازم در گفتن "نه "به ديگران:  بعضي ها براي اينكه خود را محبوبالقلوب ديگران نشان  دهند هر كار را از هر كسي قبول مي كنند و وقت خويش را تلف مي نمايند. چرا براي اينكه قدرت و توانايي اين امر را ندارند كه در مقابل خواستهاي طرف مقابل بگويند" نه ".  اين قبيل افراد غالبا" مي پندارند كه اگر نه نگويند بهتر است و يك پايگاه مردمي و جمعي را براي خود بدست  آورده اند ممكن است كه در ظاهر و چند صباحي اين گونه  باشد ولي عاقبت خوشي ندارد. پس بايستي هر كجا كه لازم  است و احساس مي كنيم كه وقت را هدر مي دهيم بگوييم "نه " اين كلمه مي تواند شامل: نرفتن، نخوردن، انجام ندادن،  مايل نبودن و... باشد.  پس بياييد نه گفتن صحيح و به موقع را بكار بنديم تا براي  وقت خود ارزش دو چنداني قايل شده باشيم. بعضي ها چندين  كار را قبول مي كنند و به هيچ كدام هم بطور شايسته و بايسته نمي رسند اينطورجاي رشد هم براي ديگران  نمي گذارند و وقت را به طور جدي تهديد مي نمايند.  10- كار امروز را به فردا افكندن:  واگذاردن كارها براي وقتي ديگر يكي از ضايع كننده هاي  مهم وقت ماست.  سستي و تنبلي، فقدان انگيزه و خستگي، كارهاي متفرقه  انجام دادن و بعضا" لجاجت با اداره و رئيس خود باعث  مي شوند كه كار امروز براي فردا گذارده شود و جالب اينجاست كه اين عمل غالبا" فرد را در دام خود گرفتار نموده و چه بسا به زندگي فرد هم كشيده شود. براي رهايي  از اين دام، قدرت و زمام امور خود را در دست گيريد و به ياد آوريد كه شما قادريد عادتها و رفتارهاي بد و ناپسند را از خود دور كنيد و خوبيها و جوانب مثبت را جايگزين آن نمايد.  عده اي مايل هستند كه تحت فشار و اصرار ديگران كارهاي  محوله را انجام دهند و اين قبيل افراد بيشتر كساني هستند كه كارها را به تعويق انداخته و آنها را براي زمان ديگري  واگذار مي كنند. بهتر است براي انجام كارها براي خود مهلت در نظر بگيريد كه ملزم به انجام آن تا وقت  تعيين شده شويد.  11- وجود جلسات بسيار در محيط كار:  شايد براي شما هم بسيار پيش آمده باشد كه در هنگام تماس  تلفني با يك مدير و مسئول از سوي مسئول دفتر ايشان  شنيده ايد كه، "ايشان جلسه دارند" و يا" جلسه هستند" و اين جلسات آنقدر زياد است كه خود عامل مهمي براي  ضايع كردن وقت مي تواند به شمار رود. تجربه نشان داده  است كه چند دقيقه اول و آخر جلسات معمولا" به گفت و شنود و گپهاي خودماني و پذيرايي و كلا" موضوعات و حرفهاي خارج  از دستور جلسه سپري مي شود و اگر اين زمانهاي هدر رفته  صرف رسيدگي به امور كاركنان، ديدن كارتابلها و نامه ها،  رفع و رجوع امور سازماني، سركشيها و بازديدها شود به  مراتب بهتر و مفيدتر خواهد بود.  يك شعار را مي توانيد سرلوحه كارهاي خود قرار دهيد:  " بايد از تعداد جلسات خود كم كنم. "به اين ترتيب خود را بيشتر مقيد مي كنيد كه از وقت استفاده بهتري به عمل  آوريد و براي آن ارزش بيشتري قائل شويد. در خيلي از جلسات مقصود و هدف اصلي جلسه به درستي مشخص نيست و فقط يك عنوان كلي دارد و ديده شده است كه حرفها و مباحث فرعي  و نامربوط هم در آنجا مطرح شده است معمولا" تشكيل جلسه  براي موارد زير مي باشد:  1- تصميم گيري 2- توجيه 3- ارائه راهكار 4- تعيين  استراتژي كلان 5- هماهنگي 6- بررسي رويدادها و فعاليتهاي  گذشته.  در هر حال در هر جلسه اي كه برگزار مي كنيد موارد زير را لحاظ كنيد:  1- دستور جلسه را از پيش به درستي و وضوح نوشته و براي  آن محدوديت زماني قايل شويد.  2- افراد مناسب را براي موضوع مناسب در زمان و مكان  مناسب دعوت كنيد.  3- قبل از آنكه همه شركت كنندگان در جلسات، اطلاعات لازم  را دريافت دارند، در تشكيل جلسه شتاب نكنيد.  4- جلسه را سر وقت شروع كنيد.  چون وقتي شركت كنندگان دريابند كه در مورد زمان تشكيل  جلسه جدي نيستيد، خود را به زحمت نمي اندازند كه سر وقت  حاضر شوند و در ضمن براي ديرآمدگان موضوع را تكرار نكنيد.  5- اعضايي را كه موضوع مربوط به آنها در جلسه مطرح شده و ديگر كاري با آنان نيست، مرخص كنيد.  6- سعي كنيد همواره در مسير دستور جلسه حركت كنيد.  7- وقتي در مورد موضوعي توافق حاصل شد، راههاي اجراي آن  را نيز مشخص كنيد.  8- جلسه را سروقت به پايان برسانيد. چون شركت كنندگان در جلسه بايد بدانند كه چه وقت تمام مي شود تا براي زمان  بعد از آن برنامه ريزي كنند.  12- كاغذبازي و نامه نگاريهاي زائد:  با وجود رشد و گسترش روزافزون استفاده از دستگاههاي  ارتباطي و مكانيزه متاسفانه هنوز هم شاهد كاغذبازي در محيط اداري و... هستيم.  چند نمونه از تجربيات ملموس را در زمينه كاغذبازي ذكر مي كنم:  چندي پيش نامه اي نوشتم براي يكي از سازمانها كه يك  بولتن را براي استفاده برايم بفرستند و بعد از چند روز بولتن را بوسيله پست فرستادند و در آن نامه اي بود كه  خواسته بودند دريافت بولتن را برايشان اعلام وصول كنم  دوباره بنده نامه نوشتم كه اعلام وصول شد!؟!، چندي پيش  به دليل مشكل مالي مجبور شدم كه از اداره مبلغي را به  عنوان علي الحساب دريافت نمايم فلذا نامه اي نوشتم براي  مديريت واحد مربوطه و ايشان هم نيز زير نامه براي معاون  اداري و مالي نوشت و سپس معاون مزبور دستور داد براي  مدير كل امور مالي و ذيحسابي و مدير مذكور هم دستور پرداخت داد براي دريافت و پرداخت !؟!، چندي پيش از واحد كارگزيني درخواست صدور معرفي نامه براي يك مركز آموزشي  نمودم. ايشان فرمودند كه نامه اي بنويسيد و درخواست خود را كتبا مطرح نماييد. نامه را نوشتم براي كارگزيني و گفتند كه بدهيد مدير كل امور اداري دستور دهد، نامه را دادم دفتر جناب مدير كل ولي ايشان تشريف نداشتند و نامه  ماند براي فردا، فردا مدير كل نامه را دستور داد كه طبق  ضوابط و مقررات اقدام شود(عجب دستوري !؟!)و نامه رفت  براي كارگزيني و كارگزيني پيش نويس تهيه كرد و خلاصه  دردسرتان ندهم بعد از كلي رفت و آمد معرفي نامه را گرفتم  و بردم مركز آموزش مورد نظر و جالب توجه آنكه در اين  مركز آموزشي نيز مبتلا به همان مشكلات و كاغذبازيهاي  محيط كاري خودم شدم !؟!  با نگاهي به مثالهاي فوق به راحتي مي توان دريافت كه  اقدام هاي زائد و كارهاي دست و پاگير در محيطهاي اداري  بسيار است و در واقع با حذف و ادغام و خلاصه سازي مراحل  انجام كارها مي توان در وقت و انرژي صرفه جويي بسيار قايل شد. يعني اگر وقتي را كه بايد صرف ديدن اين قبيل  نامه ها و دستوردادنهاي آنها نمود حساب كنيم در مي يابيم  كه با چه رقم درشتي روبرو هستيم و اگر منطق اقتصادي  داشته باشيم متوجه مي شويم كه اين وقتها و زمانها پولي  است كه از جيب تك تك ما به هدر مي رود.  عده اي براي هر چيزي يك كپي مي گيرند و يا يك نامه را چند نسخه تكثير كرده و براي افراد مختلف مي فرستند! !، يادم است كه به عضويت هيات مديره يك صندوق قرض الحسنه  درآمده بودم و اعضاء مرا به عنوان رئيس هيات مديره  انتخاب كردند و گزارش كار هيات مديره را پس از مدتي تهيه  كردم و براي آنكه مديران عاليه سازمان از آن مطلع شوند نام تك تك آنان را در صفحه اي نوشتم و درخواست كردم كه  پس از ملاحظه گزارش، نظر خود را مرقوم داشته و سپس امضاء نموده و براي نفر بعدي ارسال نمايند.  در واقع اين يك اقدام در جهت صرفه جويي در زمان و هزينه ها بود. مي پرسيد چگونه؟ اولا" بايد چند نسخه از گزارش را كپي مي كردم ثانيا"  بايد كپي را تنظيم و نامه روي آنها مي زديم براي فرد مربوطه ثالثا"، جمع آوري و پيگيري آنها مشكل بود رابعا"، معلوم نبود يك مدير كي دلش مي خواهد گزارش را ببيند! و دهها دليل ديگر كه كارآمدي روش مورد استفاده بنده را مي تواند به اثبات برساند. براي مقابله با كاغذبازي و نامه نگاريهاي زائد پيشنهاد مي شود:  1- بيشتر سعي كنيد از تلفن و وسايل ارتباطي با سرعت و كارآيي مطلوب براي انجام كارها استفاده كنيد.  2- از كاغذهاي باطله حتي الامكان استفاده مجدد بعمل  آوريد.  3- نامه ها را كوتاه و در حد كفايت بنويسيد نه با آب و تاب و يا نامفهوم و دو پهلو.  4- نگارش نامه ها را به اهل آن بسپاريد.  5- حتي الامكان براي مكاتبات خود فرم و جدول درست كنيد.  6- فايلها، كارتابلها و كشوهاي خود را كنترل كنيد تا اسناد و اوراق اضافي در آنها جمع نشود.  7- ساده كردن امور را سرلوحه كارها قرار دهيد.  8- در گرفتن كپي از نامه ها دقت و وسواس لازم را به خرج  دهيد تا از حجم كاغذها كاسته شود.  9- بي جهت براي اين و آن رونوشت نامه نفرستيد.  10- نسبت به كار قسمتها اشراف پيدا كنيد تا مجبور به  نامه نگاري و كاغذبازي نشويد.  13- كارها را ناتمام رها كردن:  پراكنده كاري و شاخه شاخه كار كردن سبب انجام كارها به  صورت ناقص و ناتمام مي شود. عده اي هستند كه به قول  معروف كارها را زخمي مي كنند. يكي از دلايل اينگونه  اعمال اين است كه فرد براي حفظ موقعيت شغلي خود كارها را به شكلي ناقص و نيمه تمام انجام مي دهد تا فرد ديگري  قادر به انجام آنها نباشد. اينگونه برخوردها نسبت به كار،  وقت زيادي را به هدر مي دهد و خصوصا" اگر كار به صورت  سيكل و زنجيره اي باشد اتلاف وقت و زيان ناشي از آن  بيشتر نمود پيدا مي كند.  بعضي از كاركنان به سرانجام كار مي انديشند و بعضي ديگر برايشان فرقي نمي كند. دسته اول معمولا" اگر با درخواست  همكاران خود مثلا" براي صرف چاي، نا هار، خريد از تعاوني  اداره، رفتن به بانك و... روبرو شوند در پاسخ مي گويند:  بگذار اين كار را انجام بدهم بعد. دسته دوم هرازچندگاهي  كار را رها كرده و ممكن است مثلا يك پرونده را بارها و بارها رها كرده و دوباره به انجام امور مربوط به آن  بپردازند. پس كارها را كامل و تمام انجام دهيد و در برابر قطع كار حساسيت از خود نشان دهيد اگر مجبور هستيد كه كاري را نيمه تمام رها كنيد آنرا به كسي بسپاريد كه  توان انجام كامل آن را داشته باشد. اگر سروكار شما با كارتابل ها و يا پرونده هاي مختلف است آنها را طبقه بندي  كنيد تا تكليف خود را بهتر بدانيد.  تهيه و نگارش: حسن خسروي - فوق ليسانس مديريت دولتي  ادامه دارد 
