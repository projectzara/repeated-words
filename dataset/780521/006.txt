 گروه علمي فرهنگي: وزير آموزش و پرورش گفت: توجه به رفاه  اقتصادي و منزلت اجتماعي بازنشستگان در جامعه امري ضروري  است. حسين مظفر كه چهارشنبه در مراسم افتتاح نخستين مجمع  كانون بازنشستگان آموزش و پرورش سخن مي گفت افزود:  بازنشستگي دوران گوشه گيري و انزوا نيست. وي تاكيد كرد:  بايد از تجربيات و انديشه هاي بازنشستگان كه  سرمايه گرانقدر جامعه هستند در آموزش و پرورش و ساير بخش هاي جامعه بهره برداري شود.  مظفر تعداد نيروهاي بازنشسته آموزش وپرورش را حدود يكصدوهفتاد هزار نفر ذكر كرد و افزود: هر ساله سيزده  هزار نفر به بازنشستگان آموزش و پرورش اضافه مي شود. وي  گفت: دوران بازنشستگي آغاز زندگي جديدي است كه فرد بازنشسته بايدثمره سي سال از عمر و تجارب خود را به  جامعه عرضه نمايد. مظفر افزود: وجود تشكل هايي بويژه  كانون بازنشستگان كه افراد بازنشسته در آن عضويت و مشاركت داشته باشند، ضروري است. 
