 چند هفته قبل فرصتي دست داد تا به اتفاق گروهي از مصححان خوش نام و نيز گروهي از پژوهندگان دفتر نشر ميراث  مكتوب و براي بازديد از يكي از كتابخانه هاي نسخه خطي به  يكي از شهرهاي شمال عازم شويم.  جمع آوري اين نسخه ها را روحاني اي عاشق و روشن ضمير انجام داده و شور و شوق وي در هنگام نشان دادن نسخه هاي  متفاوت از كتابهاي خطي به خوبي در صورت و سيرت وي هويدا بود.  متاسفانه در كشور ما قاعده، ناچيز و كم دانستن ميراثهاي  كهن است و يافتن اين گونه عشاق مواريث فرهنگي، به سوزني  در ميان كاه پيدا كردن مي ماند، به همين دليل چه بسيار نسخه هاي خطي كه دردستان افرادي گوهر ناشناس در زير خاك  مدفون ويا بدون اطلاع و استفاده اي از آن، از بين  مي روند.  خوشبختانه در طي چند سال گذشته "دفتر نشر ميراث مكتوب"  متولي جستجو، كندوكاو و يافتن نسخه هاي خطي و انتشار آنها شده است كه در اين راه هم آثار ارزشمندي پيدا كرده  و هم آثار شاخص تر را به چاپ رسانده است. اما به تاسي از ضربالمثل معروف "يك دست صدا ندارد" و براي آنكه هزاران  نسخه خطي نهفته در گوشه و كنار اين مرزوبوم، ازحيز انتفاع خارج نشوند، بايد نهادهاي فرهنگي ديگر به خصوص  متوليان فرهنگي در استانها و شهرستانها، براي جلب اعتماد و در نهايت حفاظت و بهينه كردن نسخه هاي خطي، بسترسازي  فرهنگي اين كار را آغاز كنند تا مردمان، به خصوص آنهايي  كه چنين نسخه هايي را در پستوها نهان كرده يا توجهي به  آن مبذول نمي دارند، دريابند كه خدمت فرهنگي و سود رساندن به يك جامعه و در نهايت به خود، اطلاع دادن و تقديم اين نسخ به اهل آن است. با اين توضيح به سراغ  كتابهايي كه در هفته جاري بر پيشخوان كتابفروشي ها قرار گرفته است مي رويم.  * مهمترين رخداد در حوزه كتاب را بايد به انتشار مجموعه  آثار ارسطو- سماع طبيعي، مابعدالطبيعه و اخلاق نيكو ماخوس- با ترجمه فاخر استاد محمدحسن لطفي اختصاص داد،  كتابهايي كه بسياري سالها، در انتظار ترجمه و چاپ آنها بوده اند اين مجموعه را انتشارات طرح نو در هياتي  پاكيزه و با طرح جلدهايي اختصاصي روانه بازار نشر كرده  است.  " مجموعه آثار ارسطو" در حالي روانه بازار شده است كه  استاد لطفي، پيش از اين مجموعه آثار افلاطون، فلوطين و نيز دو كتاب مهم سه جلدي "فيلسوفان يونان "و" پايديا" را نيز ترجمه و از سوي انتشارات خوارزمي به چاپ رسانده بود.  ترجمه اين متون كه با مجموعه آثار ارسطو، كامل شده است،  از مهمترين اتفاقات عرصه فرهنگ به حساب مي آيد، چرا كه  فلسفه يونان همه گاه مورد توجه فلاسفه و انديشمندان  اسلامي قرار داشته است، لذا ترجمه اين آثار براي اهل فكر و فلسفه بسيار مغتنم و مفيد است، به خصوص كه مترجم اين  اثر، نزديك به نيم قرن در احوال و آثار فيلسوفان و متفكران يونان تاءمل و تفحص كرده و اين خود وي را به  كارشناسي خبره در اين زمينه تبديل كرده است.  * در باره "تاريخ تمدن "تاكنون كتابهاي متعددي نگاشته  شده است كه مهمترين آن "تاريخ تمدن "ويل دورانت است كه  در 11 جلد به چاپ رسيده است، اما براي خوانندگاني كه  حوصله و شكيب خواندن چنين كتابي را ندارند، خلاصه "تاريخ  تمدن" آرنولد توين بي كه با ترجمه دكتر يعقوب آژند، از سوي انتشارات مولي روانه بازار نشر شده است، مي تواند بسيار مفيد و موءثر باشد، به خصوص كه "توين بي "در كتاب خود، روايتي امروزي تر از تمدن و مراحل تكامل آن به  خواننده مي نماياند.  * نگارگري ايراني از جمله هنرهايي است كه علاوه بر صبغه  ايراني، رنگي ديني اسلامي نيز به خود گرفته است. در زمينه اين هنر اصيل تاكنون كتابهاي در خور اعتنايي به  چاپ رسيده است، اما" دوازده رخ "كه حاصل ترجمه و تدوين  دكتر يعقوب آژند است، از جمله آثار معتبر و شناخته شده و محققانه در اين زمينه است كه در آن استادان بنام  شرق شناس درباره دوازه نقاش نادره كار ايراني مقاله  نوشته اند و انتشارات مولي آن را در هياتي پاكيزه به چاپ  رسانده است.  * در حوزه شعر نيز، قايق خاطره، كه مجموعه اي از اشعار آزاده حسيني است از سوي نشر نقطه به چاپ رسيده است. در همين زمينه نشر سالي با همكاري مهين خديوي در تدارك  انتشار مجموعه شعرهاي عاشقانه شاعران ايراني از سال 1357 تا 1377 است. پيش از اين نشر هيرمند با كوشش يعقوبشاهي  اشعار عاشقانه سالهاي آغازين شعر نوتا سال 1356 را به  چاپ رسانده بود، اما در اين موضوع شعري و در مدت زماني  پس از انقلاب تاكنون اثري به چاپ نرسيده است. 
