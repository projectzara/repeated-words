 بيروت- خبرگزاري جمهوري اسلامي: اجلاس وزيران اقتصاد،  بازرگاني و توسعه كشورهاي آسيايي عضو گروه 77 موسوم به  " انكتاد" ديروز در ساختمان سازمان ملل در بيروت آغاز بكار كرد.  در اين اجلاس وزيران اقتصاد و بازرگاني 25 كشور آسيايي  از جمله جمهوري اسلامي ايران شركت دارند.  سليم الحص نخست وزير لبنان در مراسم افتتاحيه اجلاس طي  سخناني به تشريح زيانهاي ناشي از سياست جهانگرايي  اقتصادي بر كشورهاي توسعه نيافته پرداخت و گرايش سريع  اينگونه كشورها بسوي اقتصاد آزاد را خطرناك توصيف كرد.  وي گفت: كشورهاي توسعه نيافته كه همچنان با اقتصاد سنتي  اداره مي شوند قدرت رقابت با اقتصاد آزاد كشورهاي  پيشرفته را ندارند. وي كشورهاي صنعتي را به افزايش  كمكهاي فني، مالي و تكنيكي به كشورهاي توسعه نيافته براي  برقراري نوعي برابري و توسعه بخشهاي توليدي فرا خواند.  الحص همچنين از كشورهاي گروه 77 خواست به منظور مقابله  با تهديدات فزاينده جهانگرايي اقتصادي دراين اجلاس به  چارچوب مطلوبي دست يابند. در اين اجلاس دو روزه اضافه بر وزيران كشورهاي آسيايي نمايندگاني از كشورهاي آفريقا و آمريكاي لاتين شركت دارند.  انكتاد به عنوان يك سازمان دولتي توسط 77 كشور توسعه  نيافته در سال 1964 تاسيس شد و در حال حاضر 188 كشور در اين سازمان عضويت دارند.  به گزارش روابط عمومي وزارت بازرگاني، محمد شريعتمداري  وزير بازرگاني كشورمان و رئيس اجلاس آسيايي گروه 77 نيز در مراسم افتتاحيه اين اجلاس گفت: گزارش جهاني مربوط به  توسعه انساني سال 1999 بسيارهشدار دهنده است و سيمايي كه از جهان در آستانه سال 2000 به نمايش گذاشته  از گسترش شكاف درآمدها ميان 5 درصد ثروتمندترين و 5 درصد فقيرترين ساكنان جهان حكايت دارد نسبت اين دو عامل كه  در سال 1999 به صورت 74 در برابر 1 است، 10 سال قبل به  صورت 60 به 1 و 40 سال پيش به شكل 30 به 1 بوده است. وي  گفت: افزايش چشمگير تجارت جهاني چه از بعد كالايي و چه  خدماتي، انتقال گسترده سرمايه و منابع مالي، گسترش سريع  توليد و مصرف و زيست و نقش محوري كارآيي در توليد و خلق  مزيت هاي رقابتي چند تاثير از تاثيرات فراوان جهاني شدن  در بعد اقتصادي به شمار مي آيند.  شريعتمداري در ادامه افزود: جهاني شدن، آن چنان اقتصادها را به هم مرتبط ساخته و به سمت يكپارچگي پيش رانده است  كه آثار هر پديده چه مثبت و چه منفي در قلمرو يك اقتصاد محدود نمي ماند و به سرعت به ساير نقاط و ديگر اقتصادهاي  جهان گاه با ضريب تكاثري، تسري مي يابد.  رئيس اجلاس آسيايي گروه 77 همچنين گفت: آثار مثبت جهاني  شدن اقتصاد، زماني تداوم و گسترش مي يابد و آثار منفي آن  به حداقل مي رسد كه براي تمامي كشورها ثمرات مناسبي در پي داشته باشد، تضاد و تقابل ميان اقتصادها را به حداقل  برساند و در يك فضاي حسن تفاهم با در نظر گرفتن هويت و پيشينه تاريخي و فرهنگي همه ممالك و با انديشه جهاني  بهتر براي بشر، بستر مناسبي براي همكاري و مشاركت همه  ملت ها براي نيل به توسعه پايدار و متوازن فراهم آيد. 
