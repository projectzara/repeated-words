 مشكلات و تنگناهاي گوناگوني كه در بيمارستان ها و مراكز درماني بخصوص بيمارستان هاي خصوصي در مورد پذيرش بيماران  فوريت هاي پزشكي و مجروحان حوادث پيش مي آيد، حديث مكرري  است كه پيشينه آن به چند دهه برمي گردد، اما هنوز خبرهاي  گوناگوني در مورد به خطر افتادن جان بيماران و مصدوماني  كه بيمارستان ها و مراكز درماني از پذيرفتن آنها سر باز زده اند در مطبوعات منعكس مي شود وزارت بهداشت، درمان و آموزش پزشكي در اقدامي تازه مراكز درماني گوناگون را ملزم به پذيرش بدون قيد و شرط بيماران و آسيبديدگان  حوادث كرده است، اما اگر به صرف اعلام چنين خبري كه روز هجدهم مرداد ماه در مطبوعات درج شد، بپذيريم كه مشكلات  مربوط به پذيرش بيماران فوريت هاي پزشكي حل شده است،  بايد قبول كنيم كه اين مشكل بايد در سال هاي گذشته برطرف  مي شد، چرا كه پيش از اين و بارها شاهد صدور چنين  دستورالعمل هايي از سوي دستگاههاي ذي ربط بوده ايم. در اين صورت بايد علت نافذ نبودن و به اجرا در نيامدن  دستورالعمل هاي پيشين را جست وجو كرد تا ضوابط اعلام شده  جديد معلق نماند.  در لحظه هايي كه شور و شادي فضاي خانه را پر كرده است،  پدر خانواده دستش را به طرف سينه اش مي برد. رنگش پريده  است و عرق سردي بر پيشاني اش نشسته است كلمات بريده و نامفهومي بر زبان مي آورد و از حال مي رود اهل خانه  مي دانند او قلب بيماري دارد و حالا به يك حمله قلبي سخت  مبتلا شده است. با مركز فوريت هاي پزشكي تماس مي گيرند.  بالاخره در ميان بيم واميد خانواده، آمبولانس از راه  مي رسد تكنسين هاي فوريت پزشكي، پس از معاينه بيمار تشخيص مي دهند كه او را بايد به نزديك ترين بيمارستان كه  داراي بخش "سي. سي. يو" باشد انتقال بدهند. تداركات لازم  انجام مي شود. آمبولانس آژيركشان خيابان ها را يكي بعد از ديگري پشت سر مي گذارد و به بيمارستان مي رسد. اينجا تازه اول راه است و آغاز مشكلات.. مسئول پذيرش پيش شرط را مي گويد. همراهان بيمار بايد پول لازم را همراه داشته  باشند تا بيمار بستري شود. لحظه هابه سرعت سپري مي شوند در آن موقع شب دسترسي به پول دشوار است. آمبولانس راهش  را كج مي كند و به بيمارستان ديگري مي رسد. آنجا هم همان  شرط را تكرار مي كنند. اين چرخه باطل ادامه مي يابد تا زماني كه پولي به زحمت فراهم مي شود و بيمار را مي پذيرند. اما لحظه هاي طلايي نجات سپري شده است و...  و اما واقعه اي ديگر... در يك صبحگاه تابستان چهار جوان  از اعضاي دو خانواده فاميل براي عزيمت به كرج، از خانه  خارج مي شوند. قصدشان خير است. مي خواهند از يك باغ كه  متعلق به يكي از اعضاي فاميل است، مقداري ميوه تازه  بچينند و براي كودكان مبتلا به سرطان ببرند. در يك  بزرگراه در غرب تهران، تندباد حادثه، خودروي حامل آنها را واژگون مي كند. شتاب و بي توجهي راننده يك پاترول  زمينه ساز اين حادثه است از سرنشينان خودروي واژگون شده،  دو دختر جوان بر اثر شدت حادثه به بيرون پرتاب مي شوند و هر دو دچار ضربه مغزي مي گردند. برادر يكي از دختران و راننده خودرو سراسيمه، آسيبديدگان را به نزديك ترين  بيمارستان مي رسانند هر دو مجروح حادثه بايد بي درنگ در بخش" آي. سي. يو" تحت مراقبت قرار بگيرند. پيش شرط بخش  پذيرش مطرح مي شود اول پول بعد پذيرش.. ! همراهان  مجروحين كه مي دانند وضع عزيزانشان بحراني است، آنها را به بيمارستان ديگري مي رسانند، آنجا نيز مانع ديگري  تراشيده مي شود.... به ناچار راه بيمارستان ديگري را در پيش مي گيرند و بازهم وديعه مطرح مي شود به ناچار، همه  راههاي ممكن براي دستيابي به پول طي مي شود تا بالاخره  يك بيمارستان مجروحان را مي پذيرد مجروح اول، در بين  راه جان سپرده است و به مجروح دوم نيز اميدي نيست.  همچنان يك هفته بعد او نيز، جان خود را از دست مي دهد.  در اين حادثه شايد، شدت تصادف و آسيبديدگي مجروحان  آنقدر بوده كه اميدي به نجات آنها وجود نداشته است، اما وجدان زخمي و احساس گناه خانواده هاي اين قربانيان كه  هميشه مي پندارند در حق عزيزانشان كوتاهي كرده اند يا كوتاهي شده است، چگونه التيام پذير خواهد بود؟ در آذرماه سال 77، نيز راننده يك پيكان سواري در بزرگراه  رسالت واقع در غرب تهران - حوالي ميدان نور- پس از برخورد با دختر جواني به نام "نيلوفر سلسله جو" در حالي كه پيكر مجروح دختر در خيابان افتاده بود، از صحنه حادثه گريخت،  تلاش چند ماهه پدر اين دختر براي يافتن راننده خاطي هنوز به جايي نرسيده است اما او در عين حال مي گويد: مسئله اي  كه مرا رنج مي دهد اين است كه شايد اگر راننده در صحنه  مي ماند و دخترم را به بيمارستان مي رساند و آنها نيز مجروح را مي پذيرفتند، زندگي او نجات پيدا مي كرد و شايد هم نجات نمي يافت، اما حالا اين همه دغدغه ذهني و احساس  ناخوشايند براي من و مادرش به جا نمي ماند.  به هر حال اهميت فوريت هاي پزشكي در كشور ما هنوز درك  نشده است و عليرغم مصوبه ها، بخشنامه ها و تاكيدهاي مكرر مسئولان در اين زمينه، هنوز سامانه مناسبي براي انتقال  سريع آسيبديدگان حوادث به بيمارستان ها و مراكز درماني  و بستري كردن آنان به وجود نيامده است، با مروري به  تيترهاي چند خبر همشهري از سال 74 به اين سو، مي توان  دريافت كه به چه دليل بار ديگر معاونت درمان وزارت  بهداشت و درمان ناچار شده است، ضرورت پذيرش بدون قيد و شرط آسيبديدگان حوادث و بيماران مشمول فوريت هاي پزشكي  در بيمارستان ها و مراكز درماني را مورد تاكيد قرار دهد:  - بيمارستان ها بايد مراجعان فوريت هاي پزشكي را بدون  پيش شرط بپذيرند.  همشهري 27 اسفند ماه 74 صفحه 3 - بايد به فوريت هاي پزشكي كشور توجه كرد.  همشهري 2 شهريور ماه 74 صفحه 14 - فوريت هاي پزشكي كشور سامان مي گيرد.  همشهري 9 شهريور ماه 76 صفحه 3 - فوريت هاي پزشكي مهم ترين اولويت پزشكي كشور است.  همشهري 4 آبانماه 76 - نظام فوريت هاي پزشكي كشور ساماندهي مي شود.  همشهري 17 آذر ماه 76 - لايحه سامان دهي نهايي فوريت هاي پزشكي به مجلس تقديم  مي شود.  همشهري 6 تير ماه 1377 و.. در روزنامه هاي دوشنبه 18 مرداد 1378 از قول معاون  درماني وزارت بهداشت و درمان و آموزش پزشكي مي خوانيم:  - هيچ بيمار فوريت پزشكي نبايد به علت نپرداختن هزينه  درمان پذيرفته نشود.  از اين پس بايد ديد كه اين بخشنامه جديد وزارت بهداشت و درمان تا چه اندازه نافذ است و با بيماران اورژانسي يا فوريت هاي پزشكي چگونه برخورد مي شود. البته در اين ميان  بايد به بعضي از اصول توجه كرد:  رئيس يك بيمارستان خصوصي مي گويد: پذيرش بيماران  اورژانسي در بيمارستان ها ومراكز درماني تحت هر شرايطي  الزامي است و اين اصلي است كه در بيشتر كشورهاي جهان  مراعات مي شود. اما آنچه كه بيمارستان ها را از پذيرش  اين قبيل بيماران باز مي دارد، وقوع مواردي از قبيل  نپرداختن هزينه هاي درمان است. اگر اين مساله به طريقي  مثل ايجاد يك صندوق مخصوص كمك به بيماران اورژانسي و يا مشابه آن حل شود، به طور مسلم مشكلي در پذيرش بيماران و مجروحان حوادث و يا سوانح و سوختگي و حتي عمل جراحي آنها پيش نمي آيد.  از سوي ديگر معاونت درمان وزارت بهداشت، درمان و آموزش  پزشكي، بيمارستان ها و مراكز پزشكي را ملزم ساخته كه  بيماران ومجروحان حوادث گوناگون را تحت هر شرايطي  بپذيرند. طبق اين ضوابط در كليه بيمارستان هاي آموزشي  تربيت كننده پزشك از اين پس حداقل يك بخش جديد به نام  بخش فوريت هاي پزشكي بايد وجود داشته باشد. به ازاي هر 150 تخت بايد حداقل 10 تخت اورژانس در بيمارستان به  بيماران مشمول فوريت هاي پزشكي اختصاص يابد. همچنين كليه  بيماران ارجاع شده به بخش فوريت هاي پزشكي صرفنظر از نوع  فعاليت بيمارستان بايد پذيرش و معاينه شده و حمايت  درماني اوليه را دريافت دارند و در صورت لزوم به  بيمارستان هاي تخصصي هدايت شوند و هيچ بيمار فوريت پزشكي  به دليل عدم پرداخت هزينه درماني نبايد از ارائه خدمات  درماني مورد نياز و حيات بخش محروم بماند.  " ابراهيم جاويد فخر" معلم در مورد اهميت فوريت هاي پزشكي  مي گويد: بيمار يا فرد مجروحي كه در وضعيت اضطراري به يك  مركز درماني برده مي شود، در لحظه هاي بسيار دشوار براي  دفاع از زندگي خود مبارزه مي كند و اين مبارزه او تمامي  اعضاي خانواده و همراهانش را از لحاظ عاطفي و رواني تحت  تاثير قرار مي دهد و هنگامي كه متصدي پذيرش يك بيمارستان  اين امواج التهاب، هيجان و عصبيت را ناديده گرفته و براي  بستري كردن و نجات فرد مجروح يا بيمار پول مطالبه مي كند،  بحران به وجود مي آورد. در آن لحظات حساس مراجعان  وهمراهان بيمار پذيرش او را به عنوان بخشي از حقوق  اجتماعي خود مي دانند، نه اينكه در ازاي چنان خدمتي مبلغ  سنگيني به عنوان وديعه بپردازند.  نوعي بيمه  خانم" منير مهراني "كارشناس بيمه مي گويد: بيماران و افرادي كه به صورتي به فوريت هاي پزشكي نياز پيدا مي كنند، بايد از خدمات بيمه مناسب برخوردار باشند و به  طور كلي بايد نوعي بيمه مشخص براي اين نوع خدمات فوري  پزشكي درنظر گرفته شود و حتي بابت آن يارانه نيز پرداخت  گردد، تا مردم به هنگام وقوع حوادث ناگهاني و يا بيماري  كه نيازمند مراجعه آنها به مراكز فوريت هاي پزشكي  بيمارستان ها ومراكز درماني است، با موانع و مشكلات  پيش بيني نشده روبرو نشوند. " يك وظيفه ملي  " علي اصغر يزدي "فرهنگي بازنشسته كه يكي از نزديكانش را درجريان حادثه اتومبيل از دست داده است، مي گويد: ضوابط جديدي كه وزارت بهداشت و درمان براي پذيرش الزامي  بيماران و آسيبديدگان حوادث در بيمارستان ها و مراكز درماني اعلام كرده است بايد با اقدامات جمعي و هماهنگ به  منظور كمك مردم در رساندن بيماران و مجروحان حوادث به  بيمارستانها تكميل شود. چون اغلب مشاهده مي شود كه مردم  از ترس مشكلات قضايي از كمك به مجروحان حواث رانندگي  خودداري مي كنند و همين مي تواند سرآغاز به خطر افتادن  اين قبيل مجروحان باشد. يعني بايد تضمين هاي حقوقي كافي  به مردم داده شود تا آنها با طيب خاطر به ياري  آسيبديدگان بشتابند.  يك نمونه ديگر " حسين خسروپور" كارمند مخابرات مي گويد: در حدود دو ماه  پيش فرزند 10ساله ام را كه به علت پيچ خوردگي روده نياز به عمل جراحي فوري داشت شبانه به بيمارستان رساندم، اما بخش پذيرش از من مبلغ قابل توجهي پول خواست و تنها با كمك و همراهي يكي از كاركنان آن بيمارستان توانستم  فرزندم را به يك بيمارستان دولتي برسانم و او از مرگ  حتمي نجات پيدا كند. لازم است قوانيني وضع شود كه  بيمارستانها و مراكز درماني بدون هيچ عذر و بهانه اي  بيماران را بپذيرند. " گروه گزارش  بازتاب يك گزارش  حريم رودخانه ها را حفظ كنيم     عكس ها از مرتضي شوبي خبرنگار همشهري در استان مازندران  واقعه دلخراش سيل نكا كه زيان هاي سنگيني به اين شهر 70 هزار نفري و 96 روستاي پيرامون آن وارد ساخت، از منظر آسيب شناسي همچنان درخور بررسي است. بيشتر به اين خاطر كه با شناخت ريشه ها و علل زيان رساني سيل، در مناطق  ديگر كشورمان بتوانيم، راهكارهاي مناسب را براي پيشگيري  از تكرار اين فاجعه به كار بنديم. همچنان كه طي گزارش ها و مطالب گوناگون در اين صفحه و ديگر صفحات روزنامه  همشهري اشاره شد، روند نگران كننده نابودي جنگلها و پوشش  گياهي در مناطق شمال ايران كه معلول بهره برداري نامناسب و ناپايدار از اين منابع ارزشمند الهي است، زمينه ساز فرسايش خاك و جريان يافتن سيلاب در زمين عريان و خالي از گياه و درخت مي باشد. اما بخش ديگري از علت ها را بايد در ناديده گرفتن قانونمندي هاي طبيعت توسط ساكنان شهرها جست وجو كرد. به عنوان مثال عكسي كه همراه اين مطلب در اين ستون چاپ شده است نمايانگر ناديده گرفتن حريم  رودخانه نكا و پيشروي مناطق مسكوني در اين حريم مي باشد.  كم شدن آب رودخانه ها در دوره هاي متناوب آب و هوايي كره  زمين و آزاد شدن موقت اراضي حاشيه رود، برخي را به اين  فكر وامي دارد كه براي برخورداري از وضعيت طبيعي دلپذير ساحل رود، در اين اراضي خانه سازي كنند و متاسفانه،  دستگاههاي مسئول هم بدون توجه به عواقب سوء اين قبيل  ساخت وسازها به متقاضيان جواز قانوني مي دهند و با رواج  يافتن اين تخلف آشكار عرصه رود با گذشت زمان تنگ تر مي شود، اما به مصداق مثل معروف: "باران هميشه مي آيد،  سيل يك بار... "حتي با يك بارندگي شديد و سيل آسا، امواج  سركش رودخانه در جست وجوي حريم رسمي خود، هرآنچه را كه  برسر راهشان قرار بگيرد برمي چيند و وجود موانع فيزيكي  گوناگون مثل قطعات چوب و الوار در دهان پل ها يا قطعات  بتوني ناشي از پل شكسته(نظير آنچه كه در نكا اتفاق  افتاد)اين آسيبرساني را تسريع مي كند. به نظر مي رسد كه وزارت نيرو بايد به صورت قانونمند در تمام شهرها و مناطقي كه در كنار رودخانه هاي پرآب و با خطر طغيان، بنا شده اند با شناسايي دقيق حريم رود، ضمن منع هرگونه ساخت  و ساز در اين حريم ها، بناهاي ساخته شده را نيز به طريق  قانوني و ممكن برچيند، اين كار در مناطقي كه هنوز ساخت و سازهاي غير مجاز و خطرآفرين در حريم رودخانه ها، گسترش  نيافته راحت تر اجرا مي شود. به اين ترتيب مي توان، ضمن  پيشگيري از خطرات، فجايع و خسارات سنگين سيل در آينده،  به حفظ محيط و تعادل زيستي كمك كرد.  حامد روشن روان 
