 اين خبرنگار به اتهام درج مطالب خلاف مصلحت كشور بازداشت  شده بود " سينان شقديح "روزنامه نگار اردني كه به جرم درج مطالب خلاف مصلحت كشور به زندان افتاده بود، با فرمان ملك  عبدالله دوم پادشاه اين كشورآزاد شد.  به گزارش خبرگزاري فرانسه، شقديح كه خبرنگار يك روزنامه  مستقل در اردن و سردبير ستون مربوط به اخبار فلسطين در روزنامه" الاتحاد" امارات عربي متحده است، در تاريخ  25ژوئيه گذشته(سوم مرداد)توسط سرويس اطلاعاتي اردن  دستگير شده بود.  وي در دادگاه امان به داشتن رابطه با احزاب بيگانه و همچنين انتشار مطالب خلاف مصلحت كشور كه بر روابط اردن  با كشور سوريه تاثير منفي خواهد داشت متهم شده بود.  از زمان روي كار آمدن دولت جديد اردن درماه مارس گذشته،  اين دومين خبرنگار اردني است كه بازداشت مي شود.  پيش از اين نيز خبرنگار يك روزنامه مستقل ديگر به جرم  انتقاد از دولت براي مدت كوتاهي بازداشت شده بود.  هيات دولت اردن به درخواست ملك عبدالله سه شنبه شب طرح  اصلاح قانون مطبوعات اين كشور را تصويب كرد. در طرح  اصلاحيه جرايم نقدي مطبوعات تا حد زيادي كاهش يافته و همچنين شرايط كسب اخبار و اطلاعات از طريق سازمانهاي  دولتي براي خبرنگاران تسهيل شده است. 
