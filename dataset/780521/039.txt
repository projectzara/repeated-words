 هرگز اين شمار ايراني با هم چشم به آسمان ندوخته بودند    * بيش از همه، امروز چشم پزشكان هستند كه مي دانند ديروز چه خبر بوده است !  * ورود 20 هزار جهانگرد موجب شد آخرين كسوف قرن براي  كشور ما 20 ميليون دلار درآمد به ارمغان بياورد گروه شهري: با وجود چند روز هشدار مداوم مراجع بهداشتي و درماني- كارشناسان و رسانه هاي جمعي، ديروز مردم هيجان  تماشاي آخرين كسوف قرن را به مخاطره آن ترجيح دادند و ميليونها ايراني، كه اغلب آنها عينك ايمني نداشتند به  طور مستقيم به نظاره كسوف ايستادند.  به گزارش خبرنگاران ما، حتي در شهرهايي همچون اصفهان،  كرمان، بروجرد، نهاوند و مريوان نيز كه از مدتها پيش  تدارك براي لحظه كسوف آغاز شده بود، مشاهده مي شد كه  شمار كثيري از شهرونداني كه در استقرارگاه هاي اصلي رصد كسوف چشم به آسمان دوخته اند، فاقد عينك استاندارد خورشيدگرفتگي هستند. در كوچه و خيابان بسياري از شهرها نيز ديده مي شد كه شهروندان و به ويژه كودكان با چشمان  غيرمسلح مشغول تماشاي خورشيدگرفتگي هستند.  تا لحظه تنظيم اين خبر(ساعت 20)خبري مبني بر شمار ابتلاي به آسيببهاي چشمي دريافت نشد، اما با توجه به  ويژگي بيماري هاي چشمي ناشي از تاثير پرتوهاي مستقيم  خورشيد، كه پس از چندين ساعت تاثير نهايي خود را نشان  مي دهد، شايد ديشب يكي از" پرچشم دردترين "شبهاي كشور ما بوده و امروز بيش از همه چشم پزشكان بدانند كه ديروز چه خبر بوده است !  ورود 20 هزار جهانگرد خارجي  يك مقام مسئول در سازمان ايرانگردي و جهانگردي گفت براي  مشاهده خورشيدگرفتگي ديروز، 20 هزار جهانگرد خارجي وارد كشور ما شده اند. بسياري از اين گروه از جمله دانشمندان  سرشناس جهان هستند110 محقق از فرانسه، 9 محقق از هندوستان، 4 نفر از آذربايجان، 4 نفر ازازبكستان، 11 نفر از ايتاليا، 13 نفر از آمريكا و 2 نفر از استراليا از جمله دانشمندان برجسته اي بودند كه از چند روز قبل در اصفهان حضور داشتند.  اين انديشمندان با تشكيل گروه هاي مشترك با محققان  ايراني عموما" در منطقه چادگان و در حاشيه زاينده رود اصفهان مستقر شدند.  رييس ستاد كسوف شهرداري اصفهان گفت: علاوه بر اين عده  حدود چهار هزار دانشجوي خارجي شاغل به تحصيل در ايران و شمار زيادي جهانگرد خارجي به همين منظور وارد اصفهان  شده اند. وي گفت 14 مقر اطلاع رساني در شهر اصفهان براي  ارائه اطلاعات خورشيدگرفتگي داير شده است.  اين مقرها با به كارگيري 60 دانشجوي فيزيك فعاليت  اطلاع رساني خود را ازروز سه شنبه شروع كرده بودند.  همچنين، ورزشگاه تازه تاسيس علي مراديان نهاوند ديروز پذيراي هزاران جهانگردداخلي و خارجي و مردم علاقه مندي  بود كه براي شركت در همايش ملي آخرين خورشيدگرفتگي قرن  بيستم حاضر شده بودند.  در اين نشست علمي فرهنگي معاون وزير فرهنگ و ارشاداسلامي،  معاون سازمان ايرانگردي و جهانگردي، استاندار همدان و نماينده مردم همدان در مجلس شوراي اسلامي مردم را درجريان آخرين دستاوردهاي فرهنگي قرار دادند.  اجراي برنامه هاي فرهنگي همچون سرودهاي محلي، موسيقي  سنتي، برپايي نمايشگاه آثار هنري استان همدان بويژه  نهاوند و نمايشگاه كتاب از برنامه هاي حاشيه اي اين  همايش ملي بوده است.  برنامه هاي همايش از صبح چهارشنبه آغاز شد و مجريان  برنامه مهمانان را تا لحظه خورشيد گرفتگي سرگرم كردند.  براساس شاخص هاي سازمان جهاني توريسم ورود 20 هزار توريست درآمدي معادل 20 ميليون دلار را براي كشوري همچون  ايران به همراه دارد.  خورشيدگرفتگي در تهران  خيابان هاي تهران عصر چهارشنبه هم زمان با وقوع آخرين  پديده خورشيدگرفتگي قرن به يكباره خلوت شد. با اين وجود ابرناكي آسمان موجب شد در لحظات اصلي كسوف، خورشيد بر فراز تهران، در پشت ابر پنهان بماند. كسوف جزئي تهران  تنها در آخرين دقايق آن روءيت شد.  ويژگي هاي آخرين كسوف قرن  آخرين خورشيدگرفتگي قرن در مسيري به طول 14 هزار كيلومتر از اقيانوس اطلس آغاز شده و با عرض 112 كيلومتر دو درصد از سطح كره زمين را به مدت سه ساعت و 17 دقيقه پوشاند.  اين خورشيدگرفتگي از 700 كيلومتري نيويورك در اقيانوس  اطلس آغاز و پس از گذر مسير پنج هزار كيلومتري بر روي آب به جنوب غربي انگلستان و سپس وارد قاره اروپا شد. اين  خورشيدگرفتگي سپس با گذر از فرانسه، بلژيك، لوكزامبورك،  اتريش، اسلوني، مجارستان، يوگسلاوي، روماني، بلغارستان،  تركيه، عراق، سوريه به ايران رسيده و با عبور از ايران  به پاكستان، هندوستان و خليج بنگال رفت. در ايران اولين  خورشيدگرفتگي جزيي در شهر ماكو در ساعت 14 و 52 دقيقه  مشاهده شد.  سايه ماه پس از گذار از ماكو دامن كشان از غرب كشور در مسيري با قوس جنوبي، از شهرهايي همچون مريوان، سنندج،  كرمانشاه، نهاوند، الشتر، اليگودرز، درود، خمين،  گلپايگان، اصفهان، شهركرد، ابركوه، رفسنجان، بم و بزمان  گذشته و سرانجام پس از عبور از شهر سراوان به پاكستان  رفت.  تماشاي يك خورشيدگرفتگي كامل ديگر در ايران، تا 35 سال  بعد به طول خواهد انجاميد. با اين همه معدود دانشمنداني  كه ساكن قطب جنوب هستند، مي توانند سال آينده شاهد يك  كسوف كلي جديد باشند. 
