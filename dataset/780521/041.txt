 آقاي سيدمحمد خاتمي رئيس جمهوري بعدازظهر ديروز با حضور در موءسسه ژئوفيزيك دانشگاه تهران، كسوف را بطور زنده  رويت كرد.  به گزارش ايرنا وي حدود ساعت 16 و 40 دقيقه هنگامي كه  حداكثر خورشيدگرفتگي در آسمان تهران بوقوع پيوست، در رصدخانه خورشيدي موءسسه ژئوفيزيك حاضر شد و در مدت نيم  ساعت حضور در آن ضمن رويت كسوف از طريق تلكسوپ، با كارشناسان واستادان ستاره شناسي و نجوم به گفت وگو پرداخت.  رصدخانه خورشيدي دانشگاه تهران كه بر فراز تپه هاي محله  اميرآباد شمالي واقع است، در سال 1347 توسط يك  ستاره شناس با هزينه شخصي بنا نهاده شد. به گفته  دكترعبدالرحيم جواهريان رئيس موسسه ژئوفيزيك دانشگاه  تهران، آقاي خاتمي درجريان اين بازديد با جابجايي رصدخانه  يادشده به محلي مناسبتر به صورت كارشناسي و تامين  اعتبار ارزي و ريالي براي تجهيز آن به تلسكوپ ها و تجهيزات مدرن موافقت كرده است. وي افزود: موسسه ژئوفيزيك  دانشگاه تهران علاوه بر رصدخانه، از تجهيزات مدرن زلزله  نگاري و لرزه نگاري كشوري و ساير دستگاه هاي موردنياز پيشرفته برخوردار است. 
