   بقعه امامزاده سيد جبرئيل بنايي تاريخي و زيبا در ميان  جنگلهاي انبوه ارسباران در شمال آذربايجان شرقي است كه از ديرباز به فراموشي سپرده شده است  قدمت اين بقعه به 600 سال مي رسد و از بناهاي برجاي مانده از دوران آغازين حكومت صفوي است  امامزاده سيد جبرئيل براي مخفي شدن از تعقيب عوامل خليفه وقت  عباسي به روستاي سروستان در دل جنگل پناهنده شده بود بقعه امامزاده سيدجبرئيل بنايي تاريخي و زيبا در ميان  جنگل هاي انبوه ارسباران در شمال آذربايجان شرقي است كه از ديرباز به فراموشي سپرده شده است.  اين بقعه كه طبق شواهد موجود مدفن امامزاده سيدجبرئيل از نوادگان امام موسي بن جعفر(ع)است در بخش خاروانا از توابع  شهرستان اهر و در مجاورت روستاي متروك سروستان در عمق  جنگلهاي ارسباران قرار دارد.  نماي بيروني بقعه با اندود كاه گل پوشيده شده و طبق مستندات  موجود، قدمت آن به 600 سال مي رسد و از بناهاي برجاي مانده  از دوران آغازين حكومت صفوي است.  اين بنا بر روي يك تپه در دل جنگل و در ميان درختان مثمر جنگلي است كه در چهار سطح بنا شده است و هر يك از سطوح با ورودي خاصي از ديگري منفك مي باشد.  ورودي اول راهرو، دوم و سوم زائرسرا يا نمازگاه محسوب شده و در چهارم كه هر كدام با پله هايي به هم وصل هستند ورودي اصلي  مرقد امامزاده محسوب مي شوند.  در اين بنا كه مجموعا حدود دويست متر مربع مساحت دارد گنبدي  از سنگ و آهك به شيوه معماري اسلامي وجود دارد كه در نوع خود جالب و ديدني است.  هر يك از اتاق هاي بنا به طور تقريبي دوازده مترمربع مساحت  دارند و كف آنها از فرش پوشيده شده و برخي اشياي متبرك و تزئيني اهدايي زائران نيز در بقعه ديده مي شود.  بر روي قبر اين امامزاده ضريحي وجود دارد كه از چوبهاي جنگلي  ساخته شده و با ارتفاع يك متر و ده سانتي متر داراي /ابعاد 10 2 در 50/1 متر است.  اين ضريح براساس اسناد و شواهد موجود در حدود 200 سال پيش  توسط يكي از ارادتمندان به صاحب مرقد ساخته شده است.  ديوارهاي اتاق هاي اين مرقد تا يك متر از كف كاشي كاري شده  است و بقاياي موجود در مجموع بنا گوياي آن است كه بعضي  بخش ها در طول زمان به بناي اصلي اضافه شده است.  به گفته زائران، ساختمان بقعه به دلايل مختلف و شايد به دليل  دوري و يا مستورماندن در دل جنگل از تعمير و مرمت اساسي  بي نصيب مانده است.  زائران و ايرانگرداني كه هر از چندگاهي پايشان به جاده پرپيچ  و خم در دل كوهستان رسيده و به زيارت اين امامزاده نايل  مي شوند، ناگزير به تحسين سازندگان اين بقعه هستند كه بناي  آن را چنان مستحكم ساخته اند كه با وجود عدم رسيدگي و مرمت  همچنان پابرجاست.  بخشدار خاروانا مي گويد: اخيرا براي شناساندن اين بنا و نيز مرمت آن اقداماتي انجام گرفته و بقعه طي صورت جلسه اي به  نماينده اداره اوقاف شهرستان اهر تحويل شده است.  آقاي بوستان سعدي، اظهار اميدواري كرد پس از انجام اين تحول  گامي اساسي در جهت جلوگيري از فراموشي اين بناي تاريخي  برداشته شود.  به گفته وي در صورت معرفي اين بنا راه ديدارهاي سياحتي و زيارتي به سوي آن گشوده خواهد شد.  وي همچنين اميدوار است مقدمات ثبت تاريخي اين بنا توسط اداره  اوقاف و امور خيريه اهر با همكاري ميراث فرهنگي به عمل آيد.  طبق نظر اهل علم در منطقه كه با مستندات كتاب منتهي الامال  نوشته حاج شيخ عباس قمي مطابقت دارد، اعقاب امام زاده سيد جبرئيل با پانزده نسب به حضرت موسي بن جعفر عليه السلام  مي رسد.  آنچه در بازديد از اين بقعه مشهود است اين كه ناگفته هاي  زيادي پيرامون اين امامزاده وجود دارد كه بايد توسط محققان و تاريخ نويسان كشف شود.  به اعتقاد برخي پژوهشگران، منطقه دفن اين سيد در دل جنگل، از وجود جو خفقان عليه تشيع در زمان فوت وي در سال ها قبل از آغاز حكومت صفويه حكايت دارد.  حجت الاسلام واعظي روحاني ساكن روستاي آستمال در 42 كيلومتري  خاروانا نيز معتقد است كه امام زاده سيد جبرئيل در اصل براي  مخفي شدن از تعقيب عوامل خليفه وقت عباسي به روستاي سروستان  در دل جنگل پناهنده شده بود.  با اين حال تطبيق واقعيات تاريخي در اين خصوص نياز به بررسي  كارشناسان تاريخ دارد كه وجود اين بنا سرآغازي مناسب و گويا براي تحقيق و بررسي در اين زمينه است. 
