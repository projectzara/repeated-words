 * هيچ گاه دانش در فضاي استبداد رشد نمي كند * شكل گيري اختلافات در هر سرزميني مقدمه ويراني است  گروه شهرستانها: مجمع علمي تمدن، تاريخ و فرهنگ سامانيان  با حضور صاحبنظران و دانشمندان از كشورهاي ايران،  تاجيكستان، روسيه، تركمنستان، قزاقستان، ازبكستان و افغانستان در مشهد آغاز به كار كرد.  به گزارش خبرنگار همشهري در مشهد دكتر عطاءالله مهاجراني  وزير فرهنگ و ارشاد اسلامي در اين مجمع با بيان اين كه  عصر سامانيان دوره پيوستگي تاريخي و فرهنگي ملت ايران در آن روزگار بوده است، ايجاد مرزهاي جغرافيايي را صوري  دانست و گفت: با وجود روح سرشار از فرهنگ تمدن ايراني -  اسلامي در بين ملت هاي آسياي مركزي و ايران، مرزهاي  مصنوعي و سياسي اعتباري نمي تواند داشته باشد.  وزير فرهنگ و ارشاد اسلامي با طرح اين پرسش كه از حكومت  سامانيان چه بايد آموخت گفت: در اين دوره تلفيق  حكيمانه اي بين دين اسلام و مليت ايراني به وجود آمد و بر اعتلاي تمدن ايراني - اسلامي افزود.  وي اظهار داشت: متاسفانه در مقاطعي از تاريخ اين تعادل  را از دست داديم و هر گاه بر دين تكيه كرديم مليت فراموش  شد و يا برعكس، كه در نتيجه آن اعتلاي فرهنگي آسيب ديد.  دكتر عطاءالله مهاجراني عامل ديگر عظمت دوره سامانيان را فراهم آوردن زمينه براي ظهور نوابغ دانست و گفت:  ابن سينا، زكريا رازي، رودكي، ابوريحان بيروني و بسياري  ديگر از دانشمندان نمونه هايي از هزاران نابغه در آن  دوران بوده اند نه اين كه در كل آن زمان فقط اين ها برجسته بودند.  وي گفت: با مطالعه كتاب" انساب سمعاني "كه متاسفانه به  طور بايسته به آن پرداخته نشده است از نام خانواده ها و نسبها در مي يابيم كه حتي در دورترين نقاط اين سرزمين  دانشمندان و صاحبنظران بزرگي وجود داشته اند.  وي به وجود كتابخانه بزرگ بخارا اشاره كرد و گفت: مشابه  اين كتابخانه در هيچ جاي دنيا وجود نداشته و در مقايسه  با اين كتابخانه بسياري از خدمات ارايه شده در كتابخانه هاي معاصر ناچيز است.  وزير فرهنگ و ارشاد اسلامي عامل ديگر شكوفايي سامانيان  را به برخورد كريمانه و مناسب با دانشمندان و پژوهشگران  دانست و گفت: ايجاد فضاي آزاد و روشن توام با تساهل در اين مقطع از تاريخ، بر غناي علم افزود.  وي با اشاره به صحنه تاريخي به داركشيدن علماءو دانشمندان در دوره غزنويان و سوزاندن اجساد آن ها در ميان كتابهايشان با طرح اين پرسش كه آيا اين شيوه موجب توسعه دانش مي شود تاكيد كرد: هيچ وقت دانش با استبداد توسعه پيدا نمي كند. وي تصريح كرد: با شكل گيري اختلافات  در هر سرزميني ويراني آغاز مي شود و دليل فروپاشي  سامانيان نيز همين مسئله بود.  در ادامه اين جلسه باباجان محمداف وزير فرهنگ تاجيكستان  نيز در سخناني با اشاره به اهميت اين گونه مجامع در تقويت مباني فرهنگي و تاريخي مشترك گفت: سامانيان در صحنه تاريخ سه پديده را به وجود آوردند، نخست بنياد يك  دولت مقتدر در سرزمين پهناور با مرزهاي گسترده، ديگري  رواج زبان و ادبيات تاجيكي و فارسي و بالاخره آفريدن  تمدن بزرگ تاريخي.  وي اظهار اميدواري كرد كه با سعي و اهتمام دانشمندان  ايران و تاجيكستان روابط دو كشور گسترش يابد.  در ادامه اين نشست مهرعليزاده استاندار خراسان در سخناني  همزماني اين مجمع با طرح گفت وگوي تمدن ها از سوي  رئيس جمهوري اسلامي ايران را گامي استوار در ايجاد روابط حسنه با كشورهاي آسياي مركزي دانست و گفت: رابطه با آسياي مركزي با پرداختن به مشتركات فرهنگي، تاريخي،  مذهبي و احترام متقابل ممكن است.  وي گفت: با توسعه روابط و طرح مسايل مشترك و بررسي آن،  مشكلات احتمالي را حل خواهيم كرد و با دخالت بيگانگان در امور منطقه به شدت مخالفيم. 
