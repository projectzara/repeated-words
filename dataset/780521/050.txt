 مسجد جامعي: مهمترين كاركرد اجتماعي و فرهنگي شوراها تبديل شهرنشيني به شهروندي است  گروه شهرستانها: قائم مقام وزير فرهنگ و ارشاد اسلامي در كنگره شوراها و توسعه فرهنگي و اجتماعي فارس گفت:  جامعه اي را توسعه يافته مي دانيم كه تكثر و مشاركت در آن باشد و بي شك شوراها يكي از نمودهاي مشاركت و از جمله  نهادهاي جامعه مدني است كه يك رابطه دو سويه بين مردم و دولت را به وجود مي آورد و در نگاه سياسي به افزايش حضور مردم منجر مي شود.  به گزارش خبرنگار همشهري در شيراز، احمد مسجدجامعي  خاطرنشان كرد: تمام نقش شوراها سياست نيست و تنها بخشي  از آن به سياست مربوط مي شود.  وي افزود: توسعه در شرايطي اتفاق مي افتد كه محيط كار گردش سريع داشته باشد و بوروكراسي نباشد.  توسعه نگاه به آينده دارد و به شرايط مطلوب زندگي  اقتصادي، اجتماعي، فرهنگي وابسته است و شورا يكي از محورهاي توسعه است. جايي كه دولت قدرت را با شهروندان  تقسيم مي كند اين امر را در راه توسعه مي دانيم.  مسجدجامعي يكي از وظايف شوراها را ايفاي نقش در بهبود كيفيت زندگي شهروندان و فرهنگ را يكي از وجوه زندگي  دانست و گفت: مهمترين كاركرد اجتماعي و فرهنگي شوراها نقشي است كه بايد در تبديل شهرنشيني به شهروندي داشته  باشند، نياز به آرامش يكي از وسائل اساسي است كه شوراها بايد به آن بپردازند و اين از وظايف اصلي نهادهاي  اجتماعي به ويژه شوراهاست كه بيگانگي شهري را به يگانگي  برسانند.  قائم مقام وزير فرهنگ و ارشاد اسلامي، روزمرگي را يكي از تهديدهايي دانست كه شوراها با آن مواجهند و تاكيد كرد:  شوراها عاملان دولت نيستند و نمايندگان مردمند و نبايد مسائلي كه در نظام اجرايي اتفاق مي افتد، توجيه كنند كه  اين امر مقبوليت آنان را زير سئوال مي برد.  برپايه اين گزارش، معاون سياسي اجتماعي وزارت كشور نيز در اين كنگره با طرح اين پرسش كه چرا بحث و موضوع توسعه  به مبحث جهاني تبديل شده است، گفت: چه بخواهيم چه  نخواهيم در دنياي معاصر، متاثر از تحولات جهاني به خصوص  كشورهاي غربي شده ايم و تاريخ ما از نهضت مشروطيت تاكنون  با اين تبيين قابل پاسخ گويي است.  مصطفي تاج زاده خاطرنشان كرد: جامعه امروزي، جامعه ايست  كه همه شهروندان در آن خود را سهيم مي دانند و رشد تحصيلات و فراگيري رسانه ها اين امكان را فراهم آورده كه  بشر بيشتر از گذشته خود را صاحب حق بداند و امروز برنامه ريزي در اين امر جزو وظايف دولت است كه اگر اين  نباشد جامعه پر از تضاد و كشمكش مي شود.  وي افزود: از منظر دولت هيچ توسعه اي بر ديگري مترتب نيست و دولت سعي مي كند كه با نگاهي همه جانبه مقوله  توسعه را در نظر بگيرد.  وي با بيان اين كه توسعه اجتماعي مظلوم واقع شده در تبيين شاخص هاي آن گفت: مهم ترين اصل تامين عدالت و رفع  انواع تبعيض و تسهيل تحرك شرايط اجتماعي در جامعه است ;  يعني حداقل امكانات براي دسترسي به حداكثر امكانات جهت  شهروندان و ما با تقويت و انسجام اجتماعي است كه  مي توانيم با بحران هاي مربوط به هويت مقابله كنيم كه  البته نكته اساسي در جامعه متحول حفظ ثبات سياسي است.  وي بالارفتن شعور اجتماعي و رسيدگي به عقلانيت، افزايش  ميزان مشاركت و در نتيجه افزايش مسئوليت پذيري را يكي از مهم ترين دلايل تاسيس شوراها دانست و اظهار داشت: شوراها در حقيقت تجسم مشاركت مردم و تثبيت نظامند و از نظر دولت  شوراها تلفيقي از توسعه فرهنگي، اجتماعي و سياسي است.  تاج زاده يادآور شد: ما به صورت جدي تلاش مي كنيم  شوراهاي شهرستان و استان و شوراي عالي استان را نيز متحقق كنيم.  در اين كنگره از سوي استاندار و مديركل فرهنگ و ارشاد فارس اعلام شد كه مركز مطالعات توسعه فارس همزمان با اين  كنگره، آغاز به كار كرده است. 
