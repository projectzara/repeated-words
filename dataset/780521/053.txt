 گروه سياسي: فرمانده نيروي مقاومت بسيج ديروز اعلام كرد:  باشركت 155 گردان بسيجي عاشورا و الزهرا در هفت استان  كشور روزهاي بيست و دوم و بيست و نهم مردادماه مانور دفاع شهري برگزار مي شود.  سردار سرتيپ سيدمحمد حجازي در گفت وگو با خبرگزاري  جمهوري اسلامي گفت: اين مانور در استانهاي ايلام با شركت  16 گردان، آذربايجان غربي با27 گردان، آذربايجان شرقي با 45 گردان، اردبيل با 17 گردان، لرستان با 22 گردان،  كردستان با 23 گردان و عشايراستانهاي فارس، كهكيلويه و بويراحمد و چهارمحال و بختياري در منطقه عمومي اقليد با شركت پنج گردان برگزار خواهد شد.  وي افزود: در مانور عشايري كه در روزهاي بيست وهشتم و بيست ونهم مردادماه در منطقه عمومي اقليد برگزار خواهد شد، بسيجيان عشاير شركت كننده در اين مانور از سلاح  مرسوم بين عشاير استفاده خواهند كرد.  وي هدف از برگزاري اين مانور را ايجاد روحيه، آمادگي و سرعت عمل، تمرين و بازآموزي نيروهاي بسيجي، بررسي  توانايي و ارتقاي آمادگي دفاعي آنان وپذيرش ماموريتهاي  محوله، برقراري امنيت پايدار، تلاش براي تقويت  پويايي بسيجيان و ايجاد سرعت عمل در فراخواني وتجمع  بسيجيان درمناطق ازپيش تعيين شده عنوان كرد.  فرمانده نيروي مقاومت بسيج بااشاره به برگزاري همه ساله  اين مانور گفت: امسال استانهاي كشور براي برگزاري مانور دفاع شهري بسيجيان به سه دسته تقسيم شده اند كه در سه  نوبت(مرداد، آذر و بهمن ماه)برگزارمي شود.  سردار حجازي افزود: حدود 56 هزار بسيجي در اين مانور شركت خواهند كرد كه با توزيع عكس هايي از مقام معظم  رهبري، شكلات و شاخه گل بين مردم، همبستگي هرچه بيشتر بسيج بامردم به نمايش گذاشته خواهد شد.  وي با اشاره به برگزاري مسابقات تيراندازي واسب سواري  بين بسيجيان عشايرشركت كننده در مانور دفاع شهري در منطقه عمومي اقليد، از اين مانور به عنوان يك مانور باجاذبه هاي مردمي و جنگ آوري ياد كرد. 
