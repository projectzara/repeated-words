 گروه سياسي: سومين همايش رئيسان منتخب سازمان هاي نظام  پزشكي كشور، صبح ديروز با سخنان آيت الله هاشمي رفسنجاني  رئيس مجمع تشخيص مصلحت نظام گشايش يافت.  به گزارش روابط عمومي مجمع تشخيص مصلحت نظام، آيت الله  هاشمي رفسنجاني در اين اجلاس در سخناني با اشاره به  حساسيت كار پزشكان در تامين سلامت جامعه، گفت: اگر بخش  پزشكي اعم از بهداشتي و درماني و ساير بخش ها كامل نباشد به همان اندازه جامعه از لحاظ بهداشت و درمان دچار مشكل  خواهد شد.  رئيس مجمع تشخيص مصلحت نظام، افزود: مساله كمبود پزشك  يكي از مواردي بود كه كشور بعد از انقلاب دچار مشكل بود كه به تدريج بعضي از اين مشكلات وكمبودها رفع شده است و اميدواريم اين اجلاس بتواند در كمك به حل مسايل ومشكلات  پزشكي مردم مثمرثمر باشد. آيت الله هاشمي رفسنجاني  قشرپزشك جامعه را كه با سلامت و بهداشت مردم سروكار دارند، افرادي درخور تكريم و احترام شايسته خواند و گفت:  پزشكان ما در دوران جنگ تحميلي با همه كمبودهايي كه وجود داشت تعهد خود را به خوبي نشان دادند.  رئيس مجمع تشخيص مصلحت نظام گفت: عليرغم اقدامات  چشمگيري كه براي توليد انواع تجهيزات پزشكي و دارو در كشور شده است هنوز بعضي ازداروها از خارج وارد كشور مي شود كه اميدواريم مسئولان اجرايي كشور درزمينه كاهش  واردات دارو از خارج تلاش بيشتري كنند. 
