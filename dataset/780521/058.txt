 گروه سياسي: بيش از 65 نماينده مجلس با انتشار نامه  سرگشاده اي از رئيس جمهوري خواستند با اعزام گروه تحقيق،  موضوع تهاجم به دانشگاه تبريز را بررسي كند. متن اين نامه  كه ديروز در مجلس در اختيار خبرنگاران قرار گرفت به شرح  زير است:  حجت الاسلام والمسلمين جناب آقاي خاتمي  رياست محترم جمهوري اسلامي ايران و رئيس شوراي عالي  امنيت ملي  با اهداي سلام و درود احتراما به استحضار مي رساند: حادثه تاسف بار حمله به  دانشجويان و دانشگاهيان تبريز و ضرب و شتم عده زيادي از خواهران و برادران دانشجو و حتي مديران ارشد دانشگاه،  احساسات مردم عزيز و شريف اين خطه را به شدت جريحه دار ساخت در اين حادثه نه تنها يك بار ديگر حريم مقدس  دانشگاه شكسته شد، بلكه دانشجويان معترض به خشونت خود در معرض شديدترين و وحشيانه ترين اعمال خشونت آميز قرار گرفتند. فحاشي، ضرب و شتم، بازداشت و بازجويي غيرقانوني  عده كثيري از دانشگاهيان هر انسان منصفي را متاسف و متاثر مي نمايد. عمق اين فاجعه و همچنين خواست مردم  فرهيخته و دانش دوست استان آذربايجان شرقي ايجاب مي نمايد با تعيين كميته منتخب شوراي عالي امنيت ملي،  زواياي تاريك و پنهان اين قضيه بر همگان روشن شود، در غير اين صورت تصور عمومي بر اين خواهد بود كه حادثه حمله  به دانشگاه تبريز تحت الشعاع وقايع كوي دانشگاه تهران به  بوته فراموشي سپرده شده است. از جنابعالي استدعا مي شود به عنوان رياست محترم جمهوري اسلامي ايران و رئيس شوراي  عالي امنيت ملي در اسرع وقت نسبت به تعيين و اعزام كميته  تحقيق اقدام لازم را مبذول فرمائيد. 
