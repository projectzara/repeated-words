 به اعتقاد بسياري از نمايندگان ماده واحده اي كه هفته  گذشته تصويب شد و شوراي نگهبان را به ارائه مدارك و مستندات براي رد صلاحيت نامزدها مكلف كرد قانون جديد انتخابات را تعديل مي كند گروه سياسي: واكنش هاي اوليه نمايندگان مجلس در برابر تصويب موادي از طرح اصلاح قانون انتخابات كه به نحوه  نظارت شوراي نگهبان مربوط مي شود، نشان مي دهد كه  نمايندگان از تصويب اين مواد نگراني چنداني ندارند.  به گزارش خبرنگار همشهري، بيشتر نمايندگان معتقدند ماده  واحده اي كه هفته گذشته در مجلس تصويب شد و شوراي نگهبان  را مكلف به ارائه مدارك و مستندات در زمان رد صلاحيت  نامزدهاي انتخابات كرد، مواد مربوط به نظارت استصوابي در قانون جديد را تعديل مي كند.  برخي از نمايندگان معتقدند، مفهوم نظارت استصوابي،  اختيار بي حد و حصر شوراي نگهبان نيست ; بلكه اختيارات  گسترده اين شورا در چارچوب ضوابط و معيارهاست.  اين نمايندگان با انتقاد از اين نگرش كه نظارت استصوابي  را مجوز رد صلاحيت ها بر طبق سليقه هايي خاص مي داند،  خواستار اصلاح اين نگرش شدند.  حسين عسگري نماينده شهريار و رباط كريم در اين باره گفت:  نظارت استصوابي كه مجلس امروز نيز مجددا به آن راي داد بايد داراي ضوابط و معيارهاي از پيش تعيين شده و قانونمند باشد. زيرا اين نوع نظارت تاكنون يكي از عوامل  ايجاد شبهه و نوعي بي اعتمادي به مقوله نظارت را فراهم  كرده است.  وي اضافه كرد: در شرايطي كه همه دلسوزان نظام از لزوم  ترجيح منافع ملي بر منافع جناحي سخن مي گويند و به اتحاد و وحدت ملي و پرهيز از برخوردهاي كاذب جناحي دعوت  مي كنند سزاوار بود كه در مورد اين ماده قانوني نيز شبيه  اصلاحيه قبلي به يك تفاهم سياسي بين جناح ها دست  مي يافتيم تا به ايجاد وحدت اصولي كمك مي كرديم.  وي با اشاره به اينكه بحث نظارت استصوابي از عوامل  ريشه دار برخوردهاي جناحي است گفت: بدون شك تا زماني كه  نظارت بر انتخابات به صورت گذشته باشد به اختلافات سياسي  و بي پايه كشور دامن زده مي شود.  عسگري اعمال نظارت استصوابي توسط هيات هاي نظارت  شهرستانها و استانها را باعث تضييع حقوق كانديداها خواند و گفت: بسياري از اين هيات ها بدون توجه به معيارهاي  ارزشي باعث رد و يا تاييد افراد مي شوند.  ابراهيمباي سلامي نماينده خواف و رشتخوار نيز در مورد مصوبه ديروز مجلس گفت: نظارت استصوابي بدون ضابطه قانوني  نظام را با بحران مشروعيت و جامعه را با بحران مشاركت  مواجه خواهد كرد.  وي اضافه كرد: اعمال نظارت استصوابي با رويه اي كه  تاكنون انجام شده است نگراني هاي بسياري را براي نخبگان  و صاحبنظران و عامه مردم ايجاد كرده و انتظار مي رود با توجه به مباحثي كه تاكنون درباره نحوه اعمال نظارت در جامعه بوقوع پيوسته شوراي نگهبان با تجديدنظر در شيوه هاي گذشته، نظارت استصوابي را قانونمند سازد و دلايل رد و يا تاييد صلاحيت افراد را جهت تنوير افكار عمومي به صراحت اعلام كند تا هرگونه شبهه در جهت اعمال  سليقه جناحي و خطي در انجام اين گونه نظارت برطرف گردد.  پرويز رواني نماينده اقليت زرتشتيان نيز گفت: اگر نظارت  استصوابي با تمهيدات جناحي اجرا شود باعث تضييع حقوق  مردم خواهد شد كه متاسفانه در گذشته شاهد مواردي از آن  بوده ايم. 
