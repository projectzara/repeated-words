 دادگاه رسيدگي به اتهامات هلموت هوفر تبعه آلماني روز چهارشنبه با حضور متهم و وكلاي مدافع وي در شعبه 1406 دادگاه عمومي تهران برگزار شد.  مسئول روابط عمومي دادگستري كل استان تهران عصر چهارشنبه  در گفت وگو با خبرگزاري جمهوري اسلامي، گفت: جلسه اين  دادگاه به خاطر نياز به تحقيقات بيشتر وتكميل پرونده به  جلسه آينده موكول شد.  سعيد نوبري گفت: زمان تشكيل جلسه بعدي اين دادگاه  متعاقبا" اعلام خواهد شد.  گفتني است كه جلسه اين دادگاه به صورت غير علني و بدون  حضور خبرنگاران در شعبه 1406 دادگاه عمومي تهران برگزار شد.  مسئول روابط عمومي دادگستري استان تهران پيشتر اتهام  هوفر را از نوع اتهاماتي خواند كه طبق قانون آئين دادرسي  رسيدگي به اين گونه اتهامات بايد به صورت غير علني  برگزار شود.  در راهروهاي مجلس  * ديروز در زمان بررسي موادي از طرح تغيير قانون  انتخابات كه به نظارت استصوابي شوراي نگهبان مربوط مي شد،  مجلس از آنچه انتظار مي رفت، خلوت تر بود. ظاهرا" حدود 90 نماينده با غيبت موجه و غيرموجه براي تماشاي كسوف به  شهرستان هاي استان هاي مركزي، لرستان، اصفهان و كرمان  رفته بودند، علاوه بر اين بحث هاي جدي و جديد نيز مطرح  نشد و ماده 3 قانون انتخابات به همان شكل سابق تصويب شد.  در راهروهاي مجلس شنيده شد كه در كميته سه جانبه توافق  شده بود كه ماده سه به اين صورت اصلاح شود" نظارت شوراي  نگهبان استصوابي و براساس اين قانون خواهد بود. "اما صبح  ديروز يكي از اعضاي كميته خواسته است چيزي به عنوان  توافق مطرح نشود.  * نمايندگان مجلس ديروز درصدد جمع آوري امضاء براي طرح  دوفوريتي" توزيع نمايندگان فعلي مجلس براساس شهرستان " بودند، در اين طرح خواسته شده كه دويست فرمانداري در سراسر كشور هركدام داراي يك نماينده در مجلس شوراي  اسلامي شوند و بقيه نمايندگان به نسبت جمعيت انتخاب شوند.  اجراي اين طرح باعث كاهش تعداد نمايندگان شهر تهران از 30 نفر به 21 نفر و كاهش نمايندگان ساير مراكز استانها مي شود. علت تقديم اين طرح جلوگيري و كاستن از تضادهاي  قومي در نقاط مختلف كشور عنوان شده است. در حال حاضر در سراسر كشور در برخي نقاط دو يا سه شهرستان مشتركا" يك  نماينده دارند.  * در مجلس شنيده شد با آغاز به كار آيت الله هاشمي  شاهرودي رئيس جديد قوه قضائيه، علي مروي رئيس دادسراي  انتظامي قضات به عنوان قائم مقام قوه قضائيه و دري  نجف آبادي وزير سابق اطلاعات به عنوان رئيس سازمان  بازرسي كل كشور منصوب خواهند شد.  از بادامچيان مشاور رئيس قوه قضائيه و زواره اي رئيس  سازمان ثبت اسناد و املاك كشور به عنوان دو مقامي كه  منصبهاي خود را ترك خواهند كرد نام برده مي شود.  * عده اي از نمايندگان مجلس در جلسه اي از جهت گيريهاي  فروزنده رئيس بنياد مستضعفان و جانبازان تقدير كرده اند.  در اين جلسه گفته شده است عملكرد آقاي فروزنده بنياد را از حالت جناحي صرف خارج كرده است.  خبرهاي كوتاه  * دولت لايحه اصلاح حوزه هاي انتخابيه و افزايش 20 نماينده به كل كشور را تقديم مجلس كرد.  در اين لايحه كه مصوبات هيات دولت در مورد افزايش  حوزه هاي انتخابيه سراسر كشور از 196 حوزه به 208 حوزه  است، آمده است: بعضي از حوزه ها جدا و هر كدام داراي يك  نماينده شوند.  * آقاي سيد محمد خاتمي رئيس جمهوري در پاسخ به نامه خانم  " مرضيه پورفتح الله "فرزند شهيد" محمدرضا پورفتح الله " كه در جريان سفر به استان همدان تقديم وي شده بود نوشت:  " مرضيه ها" سرمايه ها و نيز اميدهاي آينده اين انقلاب و كشور هستند و تا آنان هستند آسمان جان و دل ما روشن است  و به افق پراميدي چشم مي دوزيم كه درخشش آنان در همه  عرصه ها چشم همگان را روشن خواهد كرد و دلها را خواهد نواخت.  * غلامحسين بلنديان رئيس هيات ايراني ششمين اجلاس  كميسيون عالي امنيتي ايران و تركيه گفت: گفت وگوهاي  سودمندي با همتاي ترك خود انجام داده است و دو دور مذاكرات هيات هاي ايران و تركيه در جوي صميمي و توام با اعتماد متقابل برگزار شده است.  * وزارت امور خارجه ايران با اشاره به بسته شدن يكي از درهاي مسجدالاقصي، اهانت صهيونيست ها به مقدسات جهان  اسلام را به شدت محكوم كرد و خواستار واكنش مناسب جهان  اسلام و تمامي پيروان اديان الهي در قبال آن شد.  * آيت الله احمد جنتي، احمد عليزاده و آيت الله رضا استادي به اتفاق آراء و به ترتيب به عنوان دبير،  قائم مقام دبير و سخنگوي شوراي نگهبان به مدت يك سال  انتخاب شدند. 
