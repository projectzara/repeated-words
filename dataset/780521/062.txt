 واليبال تهران ; اميدها و كاستي ها    گروه ورزشي: مرداد امسال فصل پركاري براي اكثر رشته هاي  ورزشي بانوان بود. در كنار ساير رشته ها، واليبال دوستان  نيز نهمين سالگرد تولد ليگ سراسري اين رشته را جشن  گرفتند. واليباليستهاي زيادي در قالب دوازده تيم در سه  گروه مرحله مقدماتي مسابقه ها را آغاز كردند و قرار است  صدرنشينان گروههاي سه گانه در فصل پائيز با مسابقه هاي  رفت و برگشت نهمين قهرمان ليگ را معرفي كنند.  نكته چشم گير در رشته هاي مطرح و پرطرفدار، تعدد مسابقه هاي سالانه - با عنوانهاي مختلف - است كه در واليبال به اوج خود رسيده است هر چند پيشرفت اين  رشته ها نتيجه پيگيري مسابقه ها در دسته هاي يك، دو و جوانان و... است ولي تداخل مسابقه ها و قرار گرفتن در مقابل حريقان تكراري در مسابقه هاي قهرماني كشور علاوه  بر قرار دادن هزينه مضاعف بر دوش انجمن ها، باعث فرسايش  قواي جسمي ورزشكاران و تيم ها بخصوص تيم هاي قدر مي شود.  استان تهران در ليگ گذشته با شش تيم مسابقه هاي  رده بندي و نهايي را به راحتي در اختيار گرفت و تنها رقيب اين تيمها ذوبآهن اصفهان بود، امسال نيز با وجود كاهش كمي تيمهاي تهران در ليگ كشور باز هم پرتعدادتر از ساير استانها قدم به مسابقه ها گذاشته است. علت اين كاهش  در درجه اول انحلال باشگاهها و پراكنده شدن  واليباليستهاست و در مرحله بعدي به گفته مسئولان راهكاري  است براي جلوگيري از نزول كيفي ليگ تهران.  با اين انگيزه گفتگويي با هما نژادنايبي مسئول هيات  واليبال تهران انجام داده ايم كه در پي مي خوانيد:  * مشكل برگزاري مسابقه ها با اصولي كه براي ليگ  مي شناسيم همخواني ندارد. چرا؟ - از لحاظ مسايل مالي و وضعيت خاص خانمها برگزاري  مسابقه هاي رفت و برگشت براي ما مقدور نيست. هزينه  مسافرتهاي تيم را باشگاهها بايد بپردازند كه عملا" چنين  تواني ندارند و مسئله ديگر اين است كه اكثر بازيكنان رده  بزرگسالان داراي فرزند هستند و جدايي هاي مكرر از خانواده برايشان امكان ندارد ولي با شكل فعلي دفعات و زمان سفرها كاهش پيدا مي كند.  * برخي تيمهاي قدر، هم درگير ليگ استاني خود هستند و هم  در ليگ سراسري بازي مي كنند. به عنوان سرپرست استاني كه  سه تيم در ليگ سراسري دارد چه راه حلي براي جلوگيري از لطمه هاي آتي به ليگ تهران در نظر گرفته ايد؟ - درباره اين مسئله در كميته فني صحبت شد و قرار است ليگ  تهران بدون حضور سه تيم حجاب، هما و عمران كيش با حضور ده تيم برگزار شود. سپس تيم صدرنشين تهران و سه تيم ديگر طي يك سوپر ليگ قهرمان تهران را معرفي كنند.  * به عقيده شما افزايش سهميه تيم هاي باقي مانده انگيزه  بيشتري براي رقابت ايجاد نمي كند؟ - ممكن است اينطور باشد ولي ما مي خواهيم سوپرليگ در سطح  بالايي باشد و هر چهار تيم بتوانند مدعي قهرماني باشند به علاوه افزايش تعداد تيمها زمان مسابقه را طولاني  مي كند.  * اگر يكي از تيمها به هر دليلي در مسابقه ها دچار افت  شود باز هم مي تواند در سوپرليگ شركت كند؟ - خير. پيش از مسابقه ها بررسي كارشناسي روي تيم ها انجام مي شود و بسته به شايستگيهاي تيم ها سهميه ها نيز تغيير خواهد كرد.  * با تغييراتي كه در ليگ تهران به وجود خواهد آمد. آيا تيم هاي شهرستانهاي تابعه هم مي توانند در مسابقه هاي  تهران شركت كنند؟ - براي شركت در دسته يك تيمها بايد در قالب باشگاه  فعاليت كنند و در توابع باشگاه فعال با امكانات مالي  مناسب نيست ولي در مسابقه هاي دسته دو كه به شكل دستجات  آزاد برگزار مي شود مي توانند شركت كنند.  * به عقيده شما عدم سرمايه گذاري باشگاهها در توابع ترس  از حذف شدن در دور مقدماتي نيست؟ - خير. من اينطور فكر نمي كنم، باز هم برمي گردد به  بودجه اوليه تشكيل باشگاه.  * براي برگزاري مسابقه هاي هفتگي در تهران با مشكل كمبود سالن مواجه نيستند؟ - در سالنهاي مركزي شهر به ندرت ساعتهاي مناسب در اختيار ما قرار مي گيرد ولي سالن بعثت را هميشه و در هر ساعت  مي توانيم در اختيار داشته باشيم و درصدد هستيم كه بعثت  را پايگاه واليبال تهران قرار دهيم.  * براي تسهيل رفت و آمد به اين منطقه چه فكري كرده ايد؟ - قرار است به زودي از باشگاه حجاب به بعثت در ساعتهاي  مشخصي سرويس رفت و آمد گذاشته شود.  * از واليبال ساحلي بگوئيد؟ - ثبت نام از تيمهاي داوطلب شروع شده و درصدد هستيم از زمين واليبال ساحلي آزادي براي دور مقدماتي استفاده كنيم  و مرحله نهايي را در جزيره كيش برگزار كنيم.  * هزينه اين سفر را هيات تهران برعهده مي گيرد؟ - خير برعهده واليباليستهاست ولي بليت را به صورت  نيم بها پرداخت مي كنند.  * مسابقه هاي دو نفره سال گذشته كه در سالن سرپوشيده و روي كفپوش انجام شد، در بهبود كيفيت واليبال بانوان  تاثير داشت؟ - بله، هر چند به شكل واليبال ساحلي نبود ولي در افزايش  سرعت و عكس العمل و توپگيري بسيار موءثر بود. ديگر نكته  مثبت اين مسابقه ها به ميدان آمدن واليباليستهاي قديمي  است.  * آيا براي به ميدان آوردن پيشكسوتان هم برنامه اي داريد؟ - به مناسبت صدمين سالگرد تولد امام(ره)پائيز امسال  مسابقه هاي پيشكسوتان را براي متولدين قبل از 1337 بدون  در نظر گرفتن سوابق ملي و باشگاهيشان برگزار خواهيم كرد.  * در رشته هايي نظير واليبال كه ليگ پرباري دارند، آيا لزومي براي برگزاري مسابقه هاي قهرماني كشور مي بينيد؟ - به عقيده من بايد قهرماني كشور را كنار گذاشت و ليگ را قوي كرد و گسترش داد تا استانهايي كه در ليگ تيم ندارند هم در اين مسابقه ها شريك شوند و زمان بيشتري را صرف  تمرين و مسابقه كنند.  * آيا با اين سيستم همه قدرتهاي يك استان در يك تيم  تجمع نمي كنند؟ - مسلما" وقتي يك استان بخواهد يك تيم را پوشش دهد،  تيمهاي كلني بهترينهاي استان هستند و به اين ترتيب ساير تيمهاي باقي مانده مي توانند، يك ليگ قوي در استان خود تشكيل دهند. اگر چنين شيوه اي پياده شود مي توان با تعداد اندكي تيم همه مسابقه ها را به صورت رفت و برگشت  برگزار كرد.  الميرا پيام شاد 
