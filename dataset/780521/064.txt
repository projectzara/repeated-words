 جام آزادگان آينه تمام نماي فوتبال ايران است  بهمن، بازگشت دوباره به مربع بزرگان     پيروزي و بهمن دو مدعي قهرماني اين فصل، در هفته اول يك  فينال زودهنگام را برگزار مي كنند بهمن پس از يكسال دوري  به جمع بزرگان بازگشته و دگرگونيهاي زيادي داشته اما در خط دفاع هنوز به محمدحسين معمار تكيه دارد پيروزي هم  براي كسب سه امتياز اميدش به ادموندبزيك است. جدال بزيك  و علي نوري ديدني خواهد بود.  گروه ورزشي: جام آزادگان، آينه تمام نماي فوتبال ايران  است و زمينه مساعدي ايجاد كرد، تا بتوان روي آن بناي  فوتبال ملي و توسعه و سازندگي را همزمان انجام داد.  جام آزادگان نيز هرچند براي رسيدن به اين قانونمندي به  زمان نياز دارد اما به مرز آن نزديك شده است.  ليگ فصل گذشته و برنامه ريزي در اين فصل حكايت مسلم اين  امر است.  اما نكته مهم و ويژگي اين دوره همزماني تشكيل اردوهاي  تيم ملي و بازيهاي اين تيم با جام آزادگان است كه قابل  بررسي است و شرايطي به وجود مي آورد تا فوتبال ما در ابعاد مختلف در تلاقي اين بازي ها خود را بهتر بيازمايد.  نخست برنامه ريزي براي اجراي بازيهاي داخلي و دوم كيفيت  بخشيدن به بازيهاي تيم ملي كه درواقع تبلور تماميت  فوتبال كشور به حساب مي آيد.  پس از سالها سردرگمي در نحوه بازيهاي باشگاهي، جام  آزادگان هويت خود را به دست آورده و اين ليگ توانست  پايه هاي فوتبال ايران را محكم كند و اثرات آن نيز به  خوبي مشهود بود. اگر ليگ فصل جاري هم طبق يك زمان بندي  مشخص شروع و پايان گيرد، آن وقت شاهد خواهيم بود كه  فوتبال پر از استعداد ما تا چه اندازه مي تواند رشد كند.  در رقابتهاي سال جاري تعداد تيم ها از 16 تيم به 14 تيم  تقليل يافته كه اين كاهش در بالا رفتن سطح كيفي  مسابقه ها تاثير خواهد گذاشت، زيرا تجربه نشان داده كه  ليگ داخلي ما به دليل اختلاف تيم ها از بعد مادي و تشكيلاتي و شرايط خاص جغرافيايي كشور، ظرفيت 16 تيم را ندارد. اين حركت فدراسيون قرار است در فصل آينده نيز تداوم يابد تا با كاهش تيم ها به 12 تيم يك ليگ كامل با تيم هاي متعادل از لحاظ قدرت و بضاعت مالي داشته باشيم و حيف است سازمان ورزش به انحاء گوناگون بخواهد جلوي اين  حركت سازنده را بگيرد. و نكته آخر اينكه در رقابتهاي فصل  جاري قرار است يك هيات اجرايي پنج نفره متشكل از فدراسيون و اتحاديه باشگاهها امور مربوط به بازيها را پيگيري كند كه قطعا" بسود باشگاههاست و در رشد كيفي اين  مسابقه ها سهم بسزايي خواهد داشت.  پيروزي، بهمن، ديدار دو قهرمان  با تفاوتهاي متعدد هفته اول اين رقابت ها بعدازظهر فردا در تهران و شهرستانها انجام خواهد شد. پيروزي و بهمن كرج بازي بزرگ  هفته نخست را در ورزشگاه آزادي تهران انجام مي دهند،  پيروزي فصل قبل با مديريت علي پروين و نظم تيمي خاص خود مقتدرانه مقام قهرماني ليگ را به دست آورد، اين تيم در اين فصل هم به صورت كاملا" حرفه اي آماده شده، به يك  اردوي كوتاه مدت در آلمان رفت و تمرينات بدني منظمي را پشت سر گذاشت. پيروزي با پروين فوتبال را ساده بازي  مي كند اما آنچه كه باعث حركت هجومي و نشاط اين تيم در مقابل حريفان مي شودصميميت مشخصي است كه پروين به تيم  منتقل كرده و در تيم ديگري هم نمي توان آن را يافت، اما آيا تنها با اين ابزار امسال نيز پيروزي مي تواند افتخارات سال قبل را تكرار كند؟پيروزي هم بايد همگام با فوتبال نوين حركت كند. پروين و كماسي در اين كار تبحر دارند اما اين تيم نياز به فرد تكميلي ديگري هم دارد.  حالا كه اين تيم نماينده كشورمان در آسياست بايد دچار سكون نشود. راهي كه فولاد، نفت و از همه مهمتر استقلال  رفته است مي تواندالگويي باشد براي ديگر تيم ها تا ليگ و فوتبال ما داراي اعتبار تازه اي شود. بهمن كرج حريف  پيروزي امسال با دگرگوني به دسته اول آمده است، اين تيم  با مدير جديدش(اميرحسين فتحي)و حضور فرهاد كاظمي  دريچه هاي بحران را بست و بايد گفت مدعي جديدي به ليگ  اضافه شده است. استفاده از بازيكنان جوان و تلفيق آن با چند بازيكن باتجربه همراه با طرحهاي تاكتيكي جديد مي تواند بازي بزرگ هفته اول را زيبا كند. بهمن درست چند هفته قبل با 5 گل پيروزي را شكست داد، اما بازي رسمي  حكايتهاي ديگري دارد دو قهرمان يكي از دسته اول و ديگري  از دسته دوم با دو چهره متفاوت با هم مصاف دارند. گمنامان  بهمن در مقابل قهرمانان پيروزي، برنده چه تيمي است، بايد ديد وبعد قضاوت كرد.  پاس- فولاد ديدار دو تيم دگرگون شده  در همين ورزشگاه و قبل از بازي پيروزي و بهمن كرج دو تيم  پاس و فولاد اهواز به ديدار يكديگر مي روند پاس براي  پايان ناكامي هاي فصل گذشته محمود ياوري را بركنار كرد و حالا با قاسمپور و چند بازيكن جديد يكي از مدعيان است،  پاس با مثلث ماركار، فلاحت زاده و جانملكي در دفاع و ليث  نوبري و مهرانپور در دو جناح خط دفاع آرامش دارد به خصوص  اينكه در مقابل اين پنج ضلع منسجم جواد نكونام قرار مي گيرد، اما در خط حمله زوج حسين خطيبي و محتشمي براي  قهرماني كافي نيست. فولاد اهواز نيز امسال با" ونيكو بگوويچ" مربي كروات خود متحول شده است فولاد بومي ترين  تيم ليگ با" بگوويچ "نياز به زمان دارد، مديران اين تيم  با نگاهي به گذشته حتما" به اين مربي زمان خواهند داد وگرنه...  استقلال با چهره اي جديد در تبريز در تبريز استقلال تهران به مصاف تراكتورسازي مي رود.  " سكوموروخوف "مربي روسي استقلال در مدت محدودي كه در اين  تيم مسئوليت فني را بعهده گرفته نظم تيمي خاصي به مجموعه  استقلال بخشيده است، حذف چند بازيكن قديمي و به خدمت  گرفتن چند جوان باعث شده تا استقلال هنوز به وحدت  تاكتيكي نرسد. شايد استقلال با اين تغيير و تحول عمده  دست به ريسك زده باشد اما اين دورانديشي استقلال را در آينده به مقصود مي رساند. استقلال نيز پس از بحران حجازي  به آرامش رسيده و اكنون فضا براي بازگشت استقلالي هاي  اصيل هموار شده است. استقلال از ميدان تبريز به يك  امتياز هم قانع است تا در آينده و با حضور همداني و موءمن زاده از دغدغه هاي نقل و انتقالات خارج شود. اما تراكتورسازي از نگاه آماري ضعيف تر از سال گذشته است اما هنوز براي قضاوت زود است. تيمي كه تارتار، برمك، سيدي،  مهربد، سرآباداني و.. را از دست داده قطعا" مشكلات  زيادي خواهد داشت.  بازيهاي ديگر در ديگر بازي ها، فجر سپاسي ميزبان ابومسلم است. فجر براي ساختن تيم جديد محدوديت زمان داشته اما حريف يعني  ابومسلم با كمترين بضاعت به ميدان مي آيد در تالش، چوكا با ايرسوتر بازي دارد. مصاف گيلاني ها با مازني ها هميشه  حساس بوده و تا كمي هم دعوايي و بايد ديد اين بار چه  تيمي قرباني مي شود. در آبادان، نفت فعلا" از گرماي شهرش  كمك مي خواهد تا امتياز جمع كند وگرنه نفت با اين نيروها ديداري بسيار دشوار با سپاهان دارد كه با كمترين تغيير بافت محكمي دارد.  و در اصفهان، ذوبآهن با ناصر حجازي به مصاف سايپا مي رود. سال قبل درست روزي كه سايپا توانست استقلال را شكست دهد حجازي عوض شد و حالا او فرصت پيدا كرده تا انتقام بگيرد. آيا مي تواند يا اينكه سايپا ضربه اي ديگر به او و ايده هايش وارد مي كند. 
