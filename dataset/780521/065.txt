 هرگز از وزن 97 كيلوگرم جدا نمي شوم     گروه ورزشي: عصر ديروز" عباس جديدي "قهرمان كشتي جهان در وزن 97 كيلوگرم ميهمان ويژه روزنامه همشهري بود وي با ابراز خوشحالي از حضور خود در جمع صميمي كاركنان روزنامه  با اعلام آمادگي كامل مبني بر انجام مبارزه با" عليرضا حيدري" پيشنهاد جالبي هم داشت او گفت: از كساني كه دست  اندركار برگزاري اين مسابقه هستند درخواست مي كنم كه  كليه عوايد بليط فروشي اين مسابقه را به بيماران نيازمند اختصاص دهند. جديدي اضافه كرد: فلسفه ورزش كشتي، پهلواني  و كمك به نيازمندان است. قهرمان جهان در رابطه با مبارزه اش با حيدري گفت: من بازنده اين كشتي نيستم.  البته حيدري كشتي گير قدرتمند و جواني است كه آينده  متعلق به اوست، اما من نگاهي جدي به مدال طلاي المپيك  دارم و هرگز از وزن 97 كيلوگرم هم جدا نمي شوم. جديدي با اشاره به اين مطلب كه رقابتش با حيدري يك رقابت  جوانمردانه و سالم است، اظهار داشت: نبايد فراموش شود كه  من در سنگر خود نشسته ام و طبيعي هم اين است كه از موقعيت خود در اين سنگر دفاع نمايم. وي سالن 12 هزار نفري  ورزشگاه آزادي را بهترين محل براي انجام كشتي با حيدري و جمع آوري اعانه به نفع بيماران خاص اعلام كرد. 
