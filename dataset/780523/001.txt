   دور از ميهن خود فرياد كشيد و سربرخاك نهاد يوسف عزيزي بني طرف  زخمي بر قلبم مي زنم، شعرم را از خونش سيراب مي كنم،  گوهري در ژرفاي رودانسان ها مي درخشد، پروانه هاي سرخي  پرواز مي كنند، از شعرم زني آبستن ماه شيراز در خوشه اي  زربفت زاده مي شود، در چشمانش عسل جنگل ها و اندوه آتش  ابدي برق مي زند، شبانه، بال هايي در مي آورد، پرواز مي كند تا در اندوه رنگ هاي پنهان تابلوها، خورشيد خفته  در قطره هاي عرق درخشنده برپيشاني عاشق را بيدار كند،  زني آبستن ماه شيراز شبانه پرواز مي كند، خوابم را محاصره مي كند، قلبم را مجروح مي كند، از خونش شعرم را سيراب مي كند(برگرفته از كتاب شعر معاصر عرب چاپ 1356 ترجمه همين قلم).  اين بخشي از شعر" ماه شيراز" است و شاعر آن عبدالوهاب البياتي هفته گذشته به ابديت پيوست.  شفيعي كدكني كه ديوان "آوازهاي سندباد" البياتي را در سال 1348 ترجمه و به چاپ رسانده است درباره او چنين  مي گويد:  " اگر آدونيس تجربه شاعر را، سفر در اعماق كلمه مي داند،  البياتي ترجمه شاعر را سفر در اعماق حيات و گسستن از اقليمي و پيوستن به اقليمي ديگر مي داند، درونمايه  شعرهاي او، در تحليل نهايي، چنان كه جاي ديگر به آن  پرداخته ام سفر كردن و كوچ است. اين سفرپاياني ندارد،  چرا كه زندگي و تكامل پاياني ندارد، هنرمند و انسان آگاه،  كسي است كه به شطي مي پيوندد كه به درياي تكامل مي ريزد.  و اين چنين برداشتي از شعر، با زندگي شخصي او نيز هماهنگي دارد زيرا وي بيشتر عمر خود را در آوارگي و كوچ  به سربرده است. " و من نگارنده كه سي سال است شعرالبياتي را مي خوانم - و گاهي نيز ترجمه كرده ام - براين باورم كه روح شاعرانه وي  در اين فرآيند پرپيچ و خم شعر و زندگي، تحولات بسيار به  خود ديده است و او اين دگرگوني را در جان خود پذيرفت و بركاغذ آورد.  وقتي كتابهاي البياتي، از" ابريق هاي شكسته "تا واپسين  آثارش را مي خواني درمي يابي كه چگونه از آن شاعر جوان  چپگراي عراقي در دهه پنجاه ميلادي كه شعرهايش سرشار از مجازها و مفاهيم سياسي - اجتماعي است دور شده و در دهه  نود به شاعري عارف و فيلسوف نزديك شده است. منظورم شاعري  است كه مقوله هاي هستي و وجود و بود و نبود، ذهنش را به  خود مشغول كرده است.  اين- البته - به معناي آن نيست كه شعر البياتي در گذشته  از مضامين فلسفي تهي بوده است در مثلث زرين شعر معاصر عراق- نازك الملائكه، البياتي والسياب- شعرهاي البياتي  يكي از استخواندارترين جلوه هاي شعر معاصر عرب به شمار مي رود كه درونمايه هاي تغزلي، فلسفي و اجتماعي،  بارزترين وجوه آن است. وي در اين راه از ميراث فرهنگي  عرب و ايراني بهره فراوان برده است. به اين شعر وي كه  " نظري به كتاب الطواسين حلاج "نام دارد توجه كنيم:  در شب قاره هاي ششگانه فرياد مي زنم، صورتم را به ديوار چين نزديك مي كنم، در رودنيل غرق مي شوم و مي ميرم، همه  متون اهرام با من است، و مرثيه هاي خدايان ; مي ميرم و خاموش مي شود. به انتظار ضربه هاي ساعت هاي شني در برج  كج شب، براي شعر وطني مي سازم، چهره ام را به چهره بناي  بزرگ نزديك مي كنم، در دام واژه هاي منصوب گرفتار مي شوم،  برگرداگردم ديواري ساخته مي شود، ديوار بلند و بلندتر مي شود...(شعر معاصر عرب چاپ 1356 ترجمه همين قلم).  البياتي، به رغم فرآيند پرتحول زندگي اش، هيچ گاه صف خود را از لايه هاي فرودست جامعه كه از ميان آنان برخاسته  بود جدا نكرد. وي كه سال ها بود به دور از وطن، در تبعيد به سر مي برد، صليب سخن بردوش از كشوري به كشور ديگر كوچ  مي كرد و مستبدان و تمامت خواهان حاكم برسرزمين عراق را به چالش مي طلبيد. گرچه شوق ديدار وطن، رنجي بود كه  وجودش را سرشار مي كرد.  در واقع البياتي مثل هر شاعر بزرگ ديگر، داراي يك پروژه  (طرح)شعري بود. وي در باره اين مقوله ها مي گويد: "من  اخگر شعر را در دستانم حمل مي كردم اين طرح من بود. اين  اخگر، جهت نماي من براي تشخيص مسير شعري ام بود. شايد هجرتم از وطن غيرسياسي باشد يا در واقع جنبه سياسي اش  كمتر باشد اما وسوسه خاطر من، جنبه شعري و كيفيت حفظ توانم براي نوشتن شعر در فضايي به دور از شب و وحشت و واقعيت آلوده مادي و روحي بود.  البياتي در سال 1950 و در سن بيست و چهار سالگي نخستين  دفتر شعر خود" فرشتگان و شياطين "را منتشر كرد در اين  كتاب كه صبغه رمانتيسم برآن حكمفرما بود تاثير لحن وآهنگ  شعر نزار قباني و نشانه هاي شك و حيرت موجود در شعر الياس ابوشبكه را مشاهده مي كنيم. اما البياتي هر جامه  آماده اي را پس از پوشيدن از تن به در مي كند و جامه  ديگري مي پوشد و دوباره از تن در مي آورد تا اين كه جامه  برازنده خود را مي يابد. وي در كتاب دوم "ابريق هاي  شكسته" راه خود و زبان خاص خود را مي يابد. و سرانجام در دهه شصت ميلادي خود به يك صداي شعري مستقل بدل مي شود.  ده- پانزده سال بعد از آن كه نيمايوشيج در شعر فارسي دست  به نوگرايي زد، سه شاعر عرب كه همگي از عراق بودند، در شعر عرب دست به همان كاري زدند كه نيما كرده بود. خانم  نازك الملائكه، بدرشاكرالسياب و عبدالوهاب البياتي در اوايل دهه پنجاه تحت تاثير شاعران نوگراي غربي و به ويژه  " تي، اس، اليوت "قيود وزن و قافيه را از دست و پاي شعر عرب برداشتند شاكرالسياب زودتر از اين دو در گذشت. نازك  الملائكه دوران سالمندي خود را مي گذراند و البياتي پس  از طي دوره شعر رمانتيك با صدا و زباني پخته تر در دهه هاي بعدي و در واپسين سالهاي عمر شعر خود يعني در دهه نود به فضاهاي نوين شعر عرفاني - فلسفي دست يافت.  عبدالوهاب البياتي از شيفتگان فرهنگ و تمدن ايراني بود و شايد در ميان شاعران و نويسندگان عرب كمتر كسي را بتوانيم بيابيم كه اين گونه نمادهاي فرهنگي و تاريخي  ايران را در شعر خود به كار گرفته باشد.  " ماه شيراز"،" نظري به كتاب الطواسين حلاج "،" محاكمه در نيشابور"،" رنج هاي فريدالدين عطار"،" تصوير جواني  سهروردي" و" بازخواني ديوان شمس تبريزي "، تنها چند عنوان  برگرفته از كتابها و شعرهاي اوست. وي جاي جاي در گفتگوهاي خود علاقه خود را به شهر اصفهان و معماري آن  نشان مي دهد. "نيشابور" و" شيراز" را مي ستايد و براي  حلاج شعر مي گويد.  البياتي سرانجام بيست و چند روز قبل از مرگش به يكي از آرزوهاي زندگي خود رسيد و به ايران آمد و از اصفهان و شيراز ديدن كرد اما سفرايشان و سفرهاي ساير شاعران و نويسندگان برجسته عرب در سال هاي اخير- كه چندان فراوان  هم نبوده - پيوسته بي سروصدا انجام شده است.  دست اندركاران و دعوت كنندگان - كه اغلب دولتي هستند-  ظاهرا" مي خواستند انحصارپذيرايي از ايشان را به عهده  داشته باشند و گويي چندان تمايلي نداشتند كه اين شاعر بزرگ معاصر عرب با مترجمان آثارش يا با نويسندگان و شاعران ايراني همترازش ديدار داشته باشد.  شفيعي كدكني در كتاب" شعر معاصر عرب" طي گپ و گفتي با البياتي در امريكا از او مي پرسد: "آيا او كمونيست است " و البياتي پاسخ منفي مي دهد.  اين گونه پرسش ها كه در مطبوعات جهان عرب نيز مطرح مي شد ريشه در عوامل چندي داشت كه مهمترين آنها زندگي چندين  ساله البياتي در شوروي سابق، نزديكي اش به حزب كمونيست  عراق و مواضع عدالت خواهانه و ستم ستيزانه وي بوده است.  البياتي نه تنها در گفتگو با شفيعي كدكني بلكه در پاسخ  بسياري از روزنامه نگاران عرب نيز، كمونيست بودن خود را رد كرده است.  من گفته اي از او را در اين باره از يك فصلنامه ادبي  عربي نقل مي كنم. وي در پاسخ پرسشگري كه مي پرسد: "آيا شما ايدئولوژي خاصي داريد و آيا اين ايدئولوژي زمينه شعر شما هم بوده؟" مي گويد:  " به هيچ ايدئولوژيي دل نبستم و به هيچ حزب و طايفه و سازمان سياسي يا رسمي نپيوستم. همواره خارج از گروه  پرندگان پرواز مي كردم و آواز مي خواندم. من بدين سان  توانستم جانم و شعرم را از آلودگي ها حفظ كنم. آزادانه  تصميم مي گرفتم، حتي به هنگامي كه به فلان ايدئولوژي چپ  يا بهمان سازمان نزديك شده بودم(فصلنامه النزوي، ژوئن  1995).  اما به نظر من البياتي در زندگي و شعر و كردار و رفتار يك دموكرات چپ بود; گرچه او با حالتي شاعرانه - فقط- ادعا كرده بود كه هيچ گونه ايدئولوژي ندارد و اين صحبت ها را البته خيلي ها پس از فروپاشي شوروي گفته اند.  فهرست كتابهايش شامل عنوان هاي زير مي شود: "فرشتگان و اهريمنان"،" ابريق هاي شكسته "،" نامه اي به ناظم حكمت "، " شكوه از آن كودكان است و زيتون "،" شعرهاي تبعيد"، " واژگان ناميرا"،" آتش و واژه "،" آن كه مي آيد و نمي آيد"  ،" مرگ در زندگي "،" گريه نامه اي براي مزدوران "،" آفتاب ژوئن"،" چشمان سگان مرده "،" نوشتن در گريه زار"، " يادداشت هاي يك سياسي حرفه اي "،" مجموعه اشعار"،" عشق  سروده هايي بر دروازه هاي هفتگانه جهان "،" شرح حال  رباينده آتش "،" كتاب دريا"،" ماه شيراز"،" صداي سال هاي  نوري"،" مملكت سنبل "،" باغ عايشه "، نمايشنامه "دادگاهي  در نيشابور" و سه كتاب نثر" تجربه شعري من "،" پل الوار،  خنياگر عشق و آزادي "و" آراگون شاعر مقاومت ".  " آوازهاي سندباد" نخستين كتاب شعر البياتي بود كه در سال  1348 توسط دكتر شفيعي كدكني به فارسي برگردانده شد.  نگارنده در سال 1356 گزيده اي از شعرهاي البياتي را در دو كتاب" شعر معاصر عرب" و" آواز خوان خون "آورده ام.  عدنان غريفي "شعرهاي تبعيد" وي را در سال 1358 به چاپ  سپرد. علي واثقي نيز قبل از انقلاب چند شعر البياتي را به فارسي ترجمه كرد كه نام كتابش به خاطرم نمانده است.  در سال هاي اخير نيز گويا يكي دو كتاب او را ترجمه  كرده اند.  البياتي در سال 1926 در خانواده اي تنگدست در بغداد به  دنيا آمد و در همان شهر درس خواند. وي در سال 1950 ليسانس خود را از دانشسراي عالي تربيت معلم گرفت و اتفاقا" در همان سال نيز نخستين دفتر شعرش - فرشتگان و شياطين- را به چاپ رساند. در سال 1954 و پس از آن كه  رژيم سلطنتي عراق مجله "الثقافه الجديده "(فرهنگ نو) البياتي را تعطيل كرد به بيروت رفت وي پس از كودتاي  چپگراي عبدالكريم قاسم در سال 1958 به عراق برگشت و پس  از آن به عنوان وابسته فرهنگي عراق در مسكو به سربرد كه  طي چند سال اقامت در شوروي سابق با ناظم حكمت آشنا شد.  مدتي را نيز در وين و ديگر شهرهاي اروپاي شرقي در تبعيد بود.  پس از كودتاي 1968 بار ديگر به عراق بازگشت و از سوي  دولت كنوني به عنوان رايزن فرهنگي عراق در قاهره - شهري  كه دوست داشت - تعيين شد. وي سال ها در مصر زندگي كرد تا اين كه در اوايل دهه نود در اعتراض به جنگ هايي كه رژيم  عراق به راه انداخته بود به اردن رفت. اما حدود دو سال  پيش از امان به دمشق رفت و تا هنگام مرگ در اين شهر بود.  عبدالوهاب البياتي روز سه شنبه 12 مردادماه بر اثر سكته  قلبي درگذشت. پيش از وي و طي دو سه سال گذشته دو شاعر بزرگ عراقي يعني محمد مهدي جواهري و بلند حيدري نيز در تبعيد در گذشتند. اين - گويا- سرنوشت روشنفكران و شاعران  و نويسندگان معترض عراقي است كه دور از ميهن خود فرياد كشند و تك به تك سر بر خاك نهند. 
