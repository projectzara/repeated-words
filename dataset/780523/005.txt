 گروه اجتماعي: كميته تحقيق گزارش خود در مورد حمله به  كوي دانشگاه را تكميل و در اختيار رهبر انقلاب و رئيس  جمهور قرار داده است و در صورت صلاحديد اين گزارش  به زودي منتشر مي شود.  به گزارش خبرنگار همشهري از كاشان رجبعلي مزروعي مشاور رئيس جمهور ضمن اعلام اين مطلب افزود: در اين گزارش  به طور مشخص افراد مقصر در حادثه كوي دانشگاه معرفي  شده اند كه انتظار مي رود با آنها برخورد شود.  وي افزود: حدود 100 نفر از افرادي كه با لباس شخصي در حمله به دانشجويان و كوي حضور داشته اند شناسايي و دستگير شده اند.  مشاور رئيس جمهوري گفت: در كشور ما جناحي كه 70 درصد راي  مردم را دارد 30 درصد قدرت را داراست و جناحي كه 30 درصد راي مردم را دارد 70 درصد قدرت را در دست دارد در عين  حال اينها فكر مي كردند با انتشار نامه فرماندهان سپاه  به رئيس جمهور ضربه مي زنند كه موفق نشدند.  وي افزود: ما از نيروهاي نظامي مي خواهيم كه به وصيت  حضرت امام(ره)عمل كنند و از داخل شدن به مسايل سياسي  پرهيز نمايند و اگر قرار است سياسي كاري كنند بايد قبلا"  استعفا بدهند.  مزروعي كه در مراسم تاسيس شاخه جبهه مشاركت در كاشان سخن  مي گفت در مورد آزادي و حدود آن گفت: چه كسي آزادي به  معناي بي بندوباري بي عفتي و بدحجابي را مي خواهد، آزادي  مورد نظر ما اينست كه مردم حق ابراز عقيده و سئوال داشته  باشند. 
