 در شماره گذشته با 13 مورد از مهمترين عوامل ضايع كننده  وقت آشنا شديد. در بخش دوم مقاله "بررسي مهمترين عوامل  موءثر بر اتلاف وقت "با 7 مورد ديگر از اين عوامل و راههاي جلوگيري از آن آشنا مي شويد.  14- نداشتن كاركنان شايسته:  گاهي از اوقات مدير و يا سرپرست از نداشتن كاركنان  شايسته رنج مي برد و اين خود مي تواند وقت زيادي را به  هدر دهد. در اينجا منظور از كاركنان شايسته مي تواند دو جنبه داشته باشد:  1- كاركناني كه مهارت و تخصص لازم را در مورد كار مربوطه  دارا هستند.  2- كاركناني كه مورد اعتماد و اطمينان مدير بوده و در عين حال دلسوزي و علاقه مندي مناسبي نسبت به كار داشته  باشند و در واقع كار راه انداز باشند.  اوقاتي پيش آمده كه به دليل نداشتن كارمند شايسته خودتان  مجبور به انجام و يا پيگيري كار شده ايد و اين امر سبب شده تا از وقت در اختيار خود آنچنان كه بايد و شايد بهره  نبريد.  البته پيدا كردن نيروهاي كارآمد و شايسته هميشه ميسر نيست و اساسا" مديري را نمي توان يافت كه كليه كاركنانش  شايسته و كارآمد باشند. با تدابير خاصي مي توان در حد بضاعت، كاركنان شايسته داشت از جمله:  1- آموزش مستمر پرسنل  2- ايجاد انگيزه  3- تقويت بنيانهاي فكري و مذهبي كاركنان  4- مشاركت آنان در انجام امور و تصميم گيريها 15- ارتباطات و روابط غير رسمي اداري و غير اداري:  عده اي از كاركنان و مديران پايبند به مسايل اجتماعي و شركت در مجامع و مراسم و محافل مختلف هستند. مثلا" در بازديدها به همراه سايرين شركت مي كنند، در مراسم ترحيم  حضور به هم مي رسانند، در عيادتها و انجمنها حاضر مي شوند و خلاصه چهره اي مردمي و اجتماعي مي خواهند از خود نشان دهند. طبيعي است كه بخشي از وقت اينگونه افراد در رفت و آمدها، مراودات شخصي و.. به هدر مي رود. اين  قبيل رفتارها و اعمال مي تواند ريشه در:  (تنهايي - نياز به تنوع و تغيير ذائقه - غريزه در جمع بودن  و اجتماع دوستي - كنجكاوي - تمايل به در جريان امور قرار گرفتن- بهانه براي گريز موقتي از كار و...)داشته باشد.  بعضي از تماسها ناخودآگاه است. مثلا" فاصله طبقه اول تا چهارم اداره را مي خواهيد پياده طي نماييد و در مسير طبيعتا" با همكاران خود رودررو مي شويد. اگر قرار باشد كه با همه سلام و احوالپرسي و شوخي و خوش و بش نماييد ملاحظه مي فرماييد كه چه وقتي از شما به هدر مي رود. يا مثلا" در رستوران مشغول صرف ناهار هستيد و اگر مدام به  اين و آن نگاه كنيد ناگزير هستيد كه با تكان دادن سرهم  كه شده حال و احوال و عرض ارادت نماييد و يا آنقدر مشغول  تعارف كردن به ديگران شويد كه كلي از وقت غذا خوردن شما تلف شود.  مثالهايي از اين دست بسيارند، پيشنهاد مي شود در اين گونه موارد:  1- رفت و آمد و مواجهات خود را با افراد ارزيابي، كنترل  و بررسي نموده و زمان گفتگوها و چاق سلامتي هاي زائد را كاهش دهيد. از گپ زدنهاي بي حاصلي كه بعضا" منجر به  صحبت كردن پشت سر اين و آن مي شود بپرهيزيد.  2- مراقب افراد پرحرف باشيد تا در دام پرحرفي آنها گرفتار نشويد.  3- زمام "وقت "را در اختيار داشته باشيد و حتي الامكان  سعي كنيد با برنامه به پيش رويد و مسئول دفتر خود را ملزم نماييد كه در اين خصوص به شما سرويس خوبي ارائه دهد.  16- مشخص نبودن حيطه اختيار و مسئوليت:  واقعيت آن است كه كار بدون اختيار و مسئوليت لطفي ندارد.  افراد بسياري را ممكن است در محيط كار مشاهده نماييد كه  كارهاي زيادي انجام مي دهند كه وظيفه شان نيست و يا پست شان چيز ديگري است و كارشان چيز ديگر و يا اينكه چند وظيفه و كار را ملزم به انجام آن هستند بدون آنكه تعريف  دقيق و حساب و كتاب مشخصي براي آنان وجود داشته باشد.  طبيعي است كه در اين ميان وقت و زمان يكي از قربانيان  است. روشن و مشخص نبودن مسئوليتها و حيطه اختيارات افراد بعضا" باعث دوباره كاريها، تعارضات فكري و اجرايي و ايجاد شكاف ميان پرسنل و قسمتها مي شود. نكته اساسي آن  است كه از هر كسي در حد اختيارات و مسئوليتش پاسخ و عملكرد بخواهيم و اگر كاري را بر عهده فردي مي گذاريم  اختيار و مسئوليت آنرا نيز واگذار نموده و براي ديگران  تكليف را مشخص نماييم.  بدين ترتيب از آشفتگيها جلوگيري شده و حدود و ثغور افراد نيز معين خواهد شد.  17- وجود ارتباطات ضعيف:  معروف است كه مي گويند عصر حاضر، عصر ارتباطات است. بدون  ارتباطات زندگي اجتماعي ميسر نيست. داشتن ارتباطات ضعيف  وقت را هم به هدر مي دهد. چگونه؟ خوب طبيعي است وقتي شما از برقراري يك ارتباط مفيد و سازنده عاجز باشيد نه تنها به خود بلكه به كل پيكره سازماني ضرر وارد خواهد شد و چه  بسا زمان ضايع شده در اين ميان بيشتر نمود داشته باشد. يك  ويزيتور و بازارياب و يا فروشنده را تصور كنيد كه  ارتباطات ضعيف داشته باشد طبعا" در دل افراد نمي تواند آن طور كه بايد و شايد نفوذ كند اگر يك كارمند و يا مدير در برقراري ارتباط ناتوان باشد بيشتر از همه زمان  را از دست داده چرا كه كار و عملي را كه مي شد در زمان  خاص خودش انجام شود در اثر ارتباطات فرد محقق نشده است.  بعضي ها گوشه گير و منزوي هستند. ديده ايد بعضي از كاركنان را كه با هيچ كس كاري ندارند و صدايي از آنها در نمي آيد. نه موافقند و نه مخالف و فقط صاف مي آيند و بي  سر و صدا مي روند. بعضي ها هم خجالتي و كم رو هستند اين  خصيصه بيشتر به تشديد ارتباطات ضعيف كمك مي كند.  ارتباطات را مي توان به دو دسته كلي تقسيم نمود1-  ارتباطات كلامي 2- ارتباطات غيركلامي.  ارتباطات كلامي شامل صحبت كردنها، سخنرانيها، مكالمات  تلفني و... مي باشد و حقيقتا" عده اي در اين زمينه دچار ضعف مي باشند و ارتباطات غيركلامي شامل مكاتبات، ايما و اشاره و... است. بحث ارتباطات انساني كه بسيار حائز اهميت است و مخصوصا" ارتباطات كلامي نقش به سزايي در نفوذ كلام و مقصود ما در دل ديگران دارد و به قول معروف  تا مرد سخن نگفته باشد، عيب و هنرش نهفته باشد پس با خوب صحبت كردن، خوب استفاده كردن از كلمات و جملات  مي توان در وقت صرفه جويي كرد.  18- عدم توانايي لازم در كنترل اوضاع و احوال:  عده اي نبض كار در دستشان نيست و يا تحت شرايطي قافيه را گم مي كنند و بر اوضاع و احوال پيراموني خود كنترل لازم  و كافي را ندارند. اين امر خود آسيب جدي به وقت و زمان  وارد مي نمايد.  مثلا" يكي از جنبه هاي عدم توانايي لازم در كنترل اوضاع  و احوال، عدم تهيه و به موقع گزارشهاي كاري براي اطلاع  ديگران است. هنگامي كه تسلط بر كارها و عملكردها وجود نداشته باشد، طبعا" جمع و جور كردن امور و آمار فعاليتها نيز مشكل خواهد بود. اصطلاح نقشه كشيدن و نقشه داشتن  خيلي در ميان مردم متداول است. مثلا" افراد در مواجهه با يكديگر سئوال مي كنند كه: نقشه ات چيست؟ يا چه نقشه اي  داري، يا اينكه چه نقشه اي توي سرت مي باشد؟ طرح چنين  سئوالات و اصطلاحاتي، از يك ديدگاه، حاكي از آن است كه  فرد چقدر بر اوضاع و احوال تسلط و كنترل دارد. پس داشتن  يك طرح و نقشه براي انجام كارها خيلي ضروري است و اين  امر كمك زيادي به جلوگيري از اتلاف وقت مي نمايد.  19- داشتن اطلاعات ناقص:  روزگار امروز، روزگار اطلاعات است و اگر در اين زمانه  شما به عنوان يك كارمند و يا يك سرپرست و مدير، اطلاعات  ناقصي در زمينه هاي مختلف كاري داشته باشيد بايد گفت كه  متاسفانه با زمان قهر هستيد، چرا كه در دنياي متغير كنوني پيشرفتهاي خبري و ارتباطي واطلاع رساني گذشته از بعضي جنبه ها آيا چيزي مهم تر از صرفه جويي در زمان را در بردارد؟ پس هر گونه اطلاعات ناقص را از ديگران دريافت نكنيد و خود نيز انتشار دهنده آن نباشيد. اطلاعات ناقص فرد را به  بيراهه مي كشاند با وجود اطلاعات ناقص تصميمات ناقص و بعضا" نامربوط اتخاذ مي شود. در هنگام درخواست اطلاعات  از ديگران، حتما" بر كامل و گويابودن و زمان لازم براي  تحويل آن تاكيد نماييد.  20- مسافرتها و ماموريتهاي متعدد:  در سفر مقامات و مسئولين شايد بسيار ديده باشيد كه  تعدادي از افراد با آنها همراه مي شوند و اگر دقيق  نگريسته شود مشخص مي گردد كه وجود بعضي از افراد خيلي هم  ضروري و لازم نيست چرا كه در اين حالت وقت به صورت دسته  جمعي و تصاعدي ممكن است به هدر رود.  نخستين نكته اي كه قبل از سفر بايد مشخص شود جواب اين  سئوال است كه آيا واقعا" رفتن به اين سفر و يا ماموريت  لازم و ضروري است و يا اينكه مي توان اهداف آن را از طريق ديگر پيگيري و به مقصود رسيد.  ممكن است اگر شما بجاي رفتن به يك ماموريت و يا سفر طرف  مقابل را دعوت كنيد در هزينه ها و زمان، صرفه جويي قابل  ملاحظه اي منظور شود.  سفرها و ماموريتهاي خود را طبقه بندي و منظم نماييد تا زمان را به هدر ندهيد.  قبل از سفر هماهنگي لازم را با بخشها و افراد مختلف  بنماييد تا پرسنل و همكاران شما دچار سردرگمي و بيكاري  نشوند. سفرها ممكن است درون شهري باشند. در سفرهاي درون  شهري نوع وسيله مورد استفاده، نحوه و مسير رسيدن به مقصد خيلي مهم است و اين خود براي هدر نرفتن وقت جاي تامل  دارد.  در كشور ما كه تعطيلات بسيار دارد بايستي سعي شود تا ماموريتها و سفرها براساس واقعيات و الزامات كار بوده و تنها حق ماموريت و استفاده از مزاياي آن مدنظر نباشد.  اميد است كه مقاله حاضر در حد بضاعت و توان نگارنده  توانسته باشد در اهميت وقت و زمان نكته هاي هر چند كوچكي  را متذكر ساخته باشد.  " ضمنا" در تهيه اين نوشتار از محتواي كتاب مديريت  بهره وري از زمان، نوشته الك مكنزي و ترجمه محمدرضا رضاپور استفاده شده است. " تهيه ونگارش حسن خسروي 
