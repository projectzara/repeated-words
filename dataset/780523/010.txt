 گزارشي از جراحي 12 ساعته و تغيير شگفت انگيز چهره يك  بيمار در گفت وگو با دكتر هاشمي ;     بعد از عمل قبل از عمل  اشاره;  در جريان برگزاري كنگره جامعه جراحان ايران، شاهد نمايش  يك فيلم ويديويي درخصوص يك عمل نادر 12 ساعته بوديم.  دكتر حميد محمود هاشمي، متخصص جراحي فك و صورت و عضو هيات علمي دانشگاه علوم پزشكي ايران، چندي قبل، دختر خانم بيماري را كه به سندرم كروزون مبتلا بود، پس از طي  مراحل مقدماتي تحت عمل جراحي جمجمه و صورت قرار داد و در اين جراحي استخوان پيشاني، گونه ها، بيني و فك بالا به طور يك پارچه درحدود 18 ميلي متر به جلو آورده شد.  اين عمل از طريق داخل جمجمه انجام گرفت. در اين خصوص با دكتر محمود هاشمي گفت وگويي صورت پذيرفته كه بخشهايي از آن را در پي آورده ايم.  * آقاي دكتر، علائم اين بيماري چيست و آيا امكان  پيشگيري وجود دارد؟ - سندرم كروزون مجموعه اي از ناهنجاريهاي مختلف است كه  در يك فرد ظاهر مي شود و نحوه انتقال آن اتوزومال غالب است. در اين بيماري، درزهاي جمجمه و صورت زودتر از موعد جوش مي خورد و سبب مي شود بيمار ازنظر صورت، چهره  ناهمگون و ناراحت كننده اي داشته باشد. در اين بيماران،  استخوان پيشاني رشد كمي دارد و چشمها از حدقه بيرون  مي زند و نيز، استخوانهاي گونه و فك بالا، رشد بسيار كمي  دارند و بيمار مبتلا به مجموعه اي از ناهنجاريهاي صورت  است. ضمنا" همين بيماران در اندامهاي ديگر نيز دچار نقايصي هستند. در اين بيماران، چشمها به دليل عدم رشد استخوانهاي اطراف آن به شدت بيرون زده است و احتمال زخم  قرنيه و كوري نيز وجود دارد. همچنين افزايش فشار داخل  جمجمه، هيدروسفالي، اختلالات شنوايي، تغذيه و تكلم در اين بيماران مشهود است و تنها راه آنها جراحي است.  درصورتي كه بيمار در سال اول زندگي، به مراكز مجهز درماني، راهنمايي شود، فقط با باز كردن درزهاي جمجمه  توسط متخصصان جراحي مغز و اعصاب، به ميزان زيادي از اين  ضايعات كاسته خواهدشد.  * در اين جراحي از چه تكنيكي استفاده شده است؟ - پس از انجام ارزيابي هاي كامل در مورد بيمار، تصميم بر آن شد تا ازطريق بازكردن پنجره اي به داخل مغز و كنار زدن مغز، مجموعه استخوانهاي پيشاني، گونه ها، حدقه، بيني  و فك بالا به طور يكپارچه به جلو آورده شود پس از بيهوشي، توسط يك برش بزرگ روي پوست سر بيمار(كه بعدها خط و اثر آن در لابه لاي موها مخفي مي ماند)، استخوان  جمجمه، گونه ها و حدقه چشم و بيني عريان گرديد. نكته  بسيار جالب اين است كه براي انجام اين جراحي، هيچ گونه  برشي در زير چشمها و يا نواحي ديگر صورت داده نشد و در حقيقت از برشي كه در فرق سر داده شد، تمامي كارها انجام  گرديد. پس از برش پوستي، كار ورود به داخل جمجمه  (كرانيوتومي و دسترسي به مغز)انجام شد و پس از انجام  برشهاي استخواني متعدد، استخوانهاي پيشاني و صورت به طور يكپارچه به جلو آورده شد، اين جراحي به مدت 12 ساعت بدون  وقفه به طول انجاميد و قطعات استخواني توسط پلكهاي فك و صورت در محل جديد ثابت گرديد.  * آيا از نتيجه عمل راضي هستيد؟ - بله، بسيار زياد، خوشبختانه از لحاظ تكنيكي اين عمل  در بالاترين سطح ممكن انجام پذيرفت و هنگام حركت دادن  قطعات، هيچ گونه شكستگي و يا مشكل خاصي نداشتيم و از نقطه نظر نتيجه عمل، موفقيت بسيار بالايي داشتيم و چهره  بيمار ما كاملا" دگرگون شد و استخوانهاي پيشاني، حدقه،  بيني، گونه ها و فك بالا در موقعيت صحيح خود قرار گرفتند.  اصولا" اين نوع جراحي ها از مشكل ترين جراحي هاي سر و صورت به حساب مي آيد كه اغلب بسيار طولاني بوده و در صورت عدم دقت كافي، مشكلات جدي به همراه خواهد داشت.  خوشبختانه اين نوع جراحي ها، هرچند به ميزان بسيار كم،  اما در چند مركز دانشگاهي كشورمان انجام مي پذيرد.  * در مقايسه با كشورهاي پيشرفته نظرتان راجع به موقعيت  كنوني جراحي فك و صورت در ايران چيست؟ - در مجموع از نظر سطح جراحي در موقعيت خوبي قرار داريم  و تقريبا" تمام جراحيهاي فك و صورت در ايران، انجام پذير است، اما از ديدگاه دسترسي به امكانات و تكنولوژي و وسايل مدرن جراحي و نيز دسترسي ساده به منابع علمي(مثل  اينترنت، مجله هاي علمي و...)در مضيقه هستيم. همچنين  متاسفانه به دليل گراني ارز، عدم تخصيص بودجه ارزي كافي  به دانشگاهها، از نظر مسافرتهاي علمي، شركت در كنگره هاي  بين المللي و اعزام موقت رزيدنتها به كشورهاي خارجي هم  دچار كم تحركي هستيم.  * اگر نكته ديگري باقي مانده، بفرماييد.  - اميدوارم هم ما و هم شما، بتوانيم با طرح و شناسايي  چنين موفقيت هايي در رشته هاي پزشكي، نقش و رسالت خود را در جهت پويايي و ارتقاي منزلت اين علم به خوبي ايفا كنيم  و از اين بابت به روزنامه همشهري به خاطر بها دادن به  اين گونه مباحث و اطلاع رساني هاي پزشكي تبريك مي گويم و از همه دوستان و همكاران عزيزم ازجمله دكتر ايازي(متخصص  جراحي مغز و اعصاب)كه در اين راه مرا ياري كردند،  بي نهايت سپاسگزارم.  گفت وگو: شيرين رحيمي 
