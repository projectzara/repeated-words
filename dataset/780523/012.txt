 واحد رسانه هاي خارجي: دانشمندان استراليايي موفق به كشف  نوعي ماهي صدف شده اند كه مي تواند سلولهاي سرطاني را بكشد. در آزمايشگاه مشخص شد روغن اين ماهي كه فقط در زلاند نو زندگي مي كند، مي تواند ظرف يك ساعت، سلولهاي  سرطاني را بكشد. اما انجمن سرطان، نسبت به اين يافته با احتياط برخورد كرده و خواسته است تا انجام آزمايشهايي در مورد انسان، از نتيجه گيري شتابزده پرهيز شود.  به گزارش تلويزيون بي. بي. سي، پژوهشگران بيمارستاني در شهر آدلايد دريافتند ماهي ياد شده حاوي تركيبي موسوم به  لپرنل است كه سلولهاي سرطاني مرگبار را مي كشد. در گذشته  از ماده روغني لپرنل به طور گسترده براي درمان ورم مفاصل  و آسم استفاده شده است. در واقع كارايي لپرنل در علاج  ورم مفاصل بود كه دكتر هنري بيدز را واداشت تا آن را در شرايط آزمايشگاهي روي سلولهاي سرطاني بيازمايد وي از كشف اين مطلب كه لپرنل ظرف 24 ساعت اين سلولها را كشت،  متعجب شد.  پژوهشگران معتقدند لپرنل بازدارنده كارآمد عامل تورم  سلول در انسان است. قرار است به زودي آزمايشهاي باليني  اين ماده در بيمارستاني در آدلايد آغاز شود. كارشناسان  خاطر نشان مي كنند چنانچه لپرنل در آزمايشهاي باليني  كارآمد باشد، بشر به موفقيت شاياني دست يافته است، چرا كه اين ماده طبيعي است و لطمه اي به بدن نمي زند.  ماهي صدف ياد شده، فقط در زلاند نو يافت مي شود. البته  چنانچه لپرنل به عنوان ماده ضد سرطان شناخته شود، معلوم  نيست چگونه زلاندنو مي تواند تقاضاي جهان را براي اين  ماهي تامين كند. انجمن سرطان در اين زمينه احتياط را توصيه و اظهار نظر در مورد ارزش اين ماده را به انجام  آزمايش آن روي انسان موكول مي كند. 
