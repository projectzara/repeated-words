 گروه علمي فرهنگي: سازمان سنجش آموزش كشور طي اطلاعيه اي  اعلام كرد، مهلت تحويل فرم انتخاب رشته هاي تحصيلي آزمون  سراسري سال 78، تا ساعت 20 شنبه بيست وسوم مرداد تمديد شد.  پيش از اين قرار بود، داوطلبان آزمون سراسري سال 78، اصل  فرم انتخاب رشته هاي تحصيلي تكميل شده را حداكثر تا ساعت  20 جمعه 22 مرداد به همان باجه اي كه فرم را دريافت كرده  بودند، تحويل دهند.  اين اطلاعيه اضافه مي كند، آن دسته از داوطلباني كه محل  اقامت آنها استان تهران است و موفق به تحويل فرم انتخاب رشته تا 22 مرداد نشده اند مي توانند براي تحويل فرم  انتخاب رشته به روابط عمومي سازمان سنجش آموزش كشور مراجعه كنند. روابط عمومي سازمان در خيابان كريم خان زند،  خيابان شهيد عضدي(آبان جنوبي سابق)، پلاك 94 واقع است.  اخبار فرهنگي  * ژيمناستيك در مدارس: نشست مشترك مسئولان تربيت بدني  وزارت آموزش و پرورش، كميته ملي المپيك و فدراسيون  ژيمناستيك براي فراگير كردن رشته ژيمناستيك در ميان  دانش آموزان برگزار شد.  انتقال ژيمناستيك عمومي به مدارس، آشنايي با مربيان و معلمان تربيت بدني آموزش و پرورش با مباني اوليه ورزش،  اجباري شدن حركات اوليه ژيمناستيك در مدارس و.. از جمله  مسائلي بود كه در اين نشست مورد تاكيد قرار گرفت.  * جهادگران نمونه جهاد دانشگاهي معرفي شدند: مراسم تقدير از جهادگران نمونه جهاد دانشگاهي با حضور جمعي از هيات  امنا و كاركنان اين نهاد و رئيس جهاد دانشگاهي در محل  موءسسه آموزش عالي جهاد دانشگاهي برگزار شد. در اين مراسم  به 16 تن از جهادگران برگزيده جهاد دانشگاهي لوح تقدير اعطا شد.  * دومين دوره آموزشي مسئولان پرورشي وزارت آموزش و پرورش:  دومين دوره آموزشي معاونان پرورشي و مسئولان امور تربيتي ادارات آموزش و پرورش نواحي، شهرستانها و مناطق  سراسر كشور از 24 تا 29 مرداد جاري در اردوگاه شهيد باهنر تهران برگزار مي شود.  * همايش سلسله قاجار در لندن: همايش سلسله قاجار كه از سوم تير ماه در لندن برگزار شده است، به دليل استقبال  ايرانيان مقيم انگلستان و دوستداران فرهنگ و سنت ايران  تا 12 مهر امسال تمديد شد.  * نقل و انتقال اضطراري معلمان: ضوابط و چگونگي نقل و انتقال اضطراري معلمان تهران اعلام شد. متقاضيان دريافت  وام نقل و انتقال اضطراري بايد در استخدام قطعي آموزش و پرورش بوده و تا پايان 31 شهريور جاري داراي پنج سال  سابقه اشتغال در آموزش و پرورش باشند. متقاضيان  مي توانند با مراجعه به كارگزيني ادارات آموزش و پرورش  مناطق شهر تهران، نسبت به دريافت و تكميل فرم نقل و انتقال اقدام كنند.  * ممنوعيت استفاده از اسامي مدارس سازمان  استعدادهاي درخشان: مدارس غيرانتفاعي، حق استفاده از اسامي مدارس تحت پوشش سازمان استعدادهاي درخشان را ندارند. براساس پيشنهاد سازمان ملي پرورش استعدادهاي  درخشان كليه مدارس غيرانتفاعي كه با نامهاي تيرهوشان،  فرزانگان، علامه حلي و شهيد هاشمي نژاد فعاليت مي كنند،  ملزم به تغيير نام يا استفاده از پسوند يا پيشوند هستند.  * گردهمايي بنياد امور بيماريهاي خاص و مديران  بيمارستان هاي تهران: گردهمايي مسئولان بنياد امور بيماريهاي خاص با مديران بيمارستانهاي تهران با هدف  آشنايي دست اندركاران مراكز درماني بيماريهاي خاص با فعاليت ها و برنامه هاي بنياد امور بيماريهاي خاص شنبه  (ديروز)برگزار شد. 
