 * دكتر حبيبي: شغلهاي زيادي توسط مهمانان ناخوانده اشغال  شده است  * خسرو تاج: آزادسازي كامل صادرات كالا، تنها راه موجود براي ايجاد جهش صادراتي است  تبريز- خبرگزاري جمهوري اسلامي: هفتمين نمايشگاه  بين المللي بازرگاني تبريز عصرروز پنجشنبه با حضور معاون  اول رئيس جمهوري در محل دائمي نمايشگاههاي تبريزگشايش  يافت.  دكتر حسن حبيبي در مراسم گشايش اين نمايشگاه طي سخناني  برگزاري نمايشگاهها را در اطلاع رساني به دست  اندركاران و تبادل نظر آنان مهم دانست و با اشاره  به سابقه درخشان صنعتگران كشورمان در توليد محصولات  دستي در دوران قبل از ماشيني شدن صنايع گفت: در حال حاضر نيز با توجه بيشتر به اين بخش امكان شكوفايي صنعت بخصوص  در بخش هاي خاصي از آن در كشور وجود دارد.  وي افزود: در حال حاضر بايد به صنعت و بخصوص در بخش  صنايع تبديلي ونيز صنايع سبك و متوسط كه زود بازده هستند توجه بيشتري بكنيم و در عين حال از توجه به صنايع سنگين  غفلت نكنيم. وي همچنين در بخشي از سخنان خود با اشاره به  وجود بيكاري در كشور گفت: در برابر انبوه بيكاران تعداد زيادي ميهمان ناخوانده نيز در كشور ماوجود دارد كه  شغلهاي زيادي توسط آنها اشغال شده است.  به گفته وي در صورت مراجعت اين افراد به كشورهاي خودشان  بخش عمده اي ازبيكاري كشور از ميان برداشته شده و چه بسا مشكل بيكاري مرتفع خواهد شد.  دكتر حبيبي همچنين توجه صاحبان صنايع به افزودن نوبتهاي  كاري واستفاده بهينه از سرمايه گذاري هاي انجام شده در اين بخش را ضروري توصيف كرد و گفت: در صورتيكه صنايع ما نوبتهاي كاري خود را افزايش دهندبا سرمايه گذاري كمتر براي تامين مواد اوليه زمينه ايجاد شغلهاي بيشترفراهم  خواهد شد.  در اين مراسم استاندار آذربايجان شرقي نيز طي سخناني با برشمردن استعدادهاي بالقوه اين استان خواستار ايجاد منطقه ويژه اقتصادي فرش درتبريز شد. مهندس يحيي محمدزاده  با اشاره به سابقه درخشان تبريز و استان آذربايجان شرقي  در توليد و صادرات فرش دستباف گفت: اين بخش با صنايع جنبي آن حدود يك ميليون شغل در سطح استان ايجاد كرده است.  در هفتمين نمايشگاه بين المللي بازرگاني تبريز 489 واحد توليدي، تجاري از داخل و 17 كشور خارجي توليدات خود را در 15 هزار متر مربع فضاي سرپوشيده و 5 هزار متر مربع  فضاي روباز نمايشگاهي عرضه كرده اند.  نمايشگاههاي بين المللي بارزگاني تبريز از سال 1372 بطور منظم و درمرداد ماه هرسال در تبريز برگزار مي شود.  همايش توسعه صادرات غيرنفتي  همزمان با برگزاري اين نمايشگاه پنجمين همايش توسعه  صادرات غيرنفتي ايران نيزبا انگيزه اصلاح ساختار اقتصادي  و نقش آن در توسعه صادرات، پيش از ظهر پنجشنبه در اتاق  بازرگاني و صنايع و معادن تبريز آغاز بكار كرد.  رئيس مركز توسعه صادرات ايران در مراسم گشايش اين سمينار،  آزادسازي كامل صادرات كالاهاي غيرنفتي از كشور را تنها راه موجود براي ايجاد جهش صادراتي توصيف كرد.  مجتبي خسروتاج برون گرايي در صنعت، معدن و عمران را نيز پشتوانه محكم توليد كيفي ذكر كرد.  به گفته وي در صورت عدم توجه به اين مهم رشد و توسعه  صادرات مفهوم عيني پيدا نخواهد كرد.  خسرو تاج با عنوان اينكه سرانه سهم هر ايراني از تجارت  جهاني بايد يك هزاردلار و مجموع آن براساس جمعيت كشورمان  بايد 63 ميليارد دلار باشد، صدورسه تا چهار ميليارد دلار كالا از كشورمان را بسيار كم و غيرقابل قبول ارزيابي كرد.  رئيس مركز توسعه صادرات همچنين همسو كردن سياستهاي پولي  وارزي با اهداف توسعه صادرات از يكسو و نيز همسويي  سياستهاي پولي و اقتصادي با سياستهاي روز جهاني را از ديگر معيارها و عوامل رشد و شكوفايي تجارت خارجي  كشورارزيابي كرد.  معاون وزير بازرگاني و سرپرست موسسه مطالعات و پژوهشهاي  بازرگاني نيزطي سخناني برطرف كردن موانع ساختاري از صادرات را مهمترين محور برنامه سوم توسعه اقتصادي اعلام  كرد.  دكتر محمد نهاونديان در ادامه سخنان خود با اشاره به  لزوم ايجاداشتغالي معادل چهار ميليون فرصت شغلي در پنج  سال آينده گفت: متاسفانه هر دو بخش دولتي و خصوصي فاقد امكانات و عوامل لازم براي ايجاد اين ميزان شغل مي باشند.  وي تنها راه ممكن براي تحقق اشتغال در اين سطح را ايجاد بازار خارجي براي كالاهاي غير نفتي ارزيابي كرد.  وي لازمه ايجاد جهش صادراتي را نيز مقررات زدائي، تغيير نوع سياستهاو سياست گذاري هااعلام كرد و گفت: رقابتي  كردن ساختار كلي اقتصاد لازمه اقتصادي است كه در آن تشكل  هاي خصوصي خودشان مشكلات خويش را مرتفع مي كنند.  نماينده ولي فقيه در استان آذربايجان شرقي و رئيس  كميسيون بازرگاني مجلس شوراي اسلامي نيز با تاكيد برلزوم  توجه زيربنايي به ساختار اقتصادي كشور از طريق  توسعه صادرات غيرنفتي، اتكا بر فرهنگ جامعه و علم روز را در اين خصوص مورد تاكيدقرار داد.  آيت الله محسن مجتهد شبستري گفت: عدم پردازش به اقتصاد به ويژه از جنبه هاي فرهنگي و اجتماعي براي كشور فاجعه  آميز خواهد بود. وي در بخش ديگري از سخنان خود خواستار خصوصي سازي عملي بخش صنعت و تجارت شد و گفت: در شرايطي  كه 80 درصد از موسسات و صنايع بزرگ كشور دست دولت است  بحث واگذاري عملا در قالب شعار باقي مانده است. وي همچنين  از تامين امنيت سرمايه گذاري به عنوان اهرمي در جهت جهش  دردو بخش صادرات و رشد اقتصادي ياد كرد و گفت: امنيت در سرمايه گذاري بخش خصوصي بايد تامين شود و اين مهم نيز با تدوين قوانين و مقررات باثبات وماندگار امكان پذير است.  وي يكي از مهمترين اهرمهاي رشد و شكوفايي صادرات را حضور قوي و مناسبدر مجامع بين المللي اقتصاد و تجارت بويژه  در سازمان تجارت جهاني ذكر كرد.  مديرعامل بانك تجارت نيز در اين همايش گفت: سهم ايران از تجارت جهاني در حال حاضر سه دهم درصد است كه اين رقم در سال 1990 به بيش از نيم درصد مي رسيد مهندس سيد علي  ميلاني گفت: سهم ايران از تجارت جهاني در فاصله  زماني 1990 تا 1996 به ميزان 40 درصد كاهش داشت.  وي گفت: در اين مدت كشور هاي تركيه و پاكستان كه هيچگونه  درآمد نفتي نداشتند موفق به رشد دادن سهم خود در تجارت  جهاني به ميزان 71 و 65 درصدشده اند. مهندس ميلاني صادرات  غير نفتي را مهمترين ابزار مقابله با دغدغه هاي اقتصاد ملي دانست.  وي گفت: توسعه صادرات غيرنفتي مي تواند به عنوان يك عامل  بسيار مهم ايجاد اشتغال از مشكل بيكاري بكاهد وي افزود:  با يك ميليارد ريال افزايش در صادرات محصولات كشاورزي  398 شغل ايجاد مي شود.  ميلاني افزود: اين ميزان صادرات در بخش محصولات صنعتي و خدماتي 129 شغل ودر بخش معدن 93 شغل ايجاد مي كند. اما در حال حاضر در قبال يك ميليارد ريال افزايش صادرات نفتي  تنها هفت شغل جديد در كشور ايجاد مي شود.  انتقاد رئيس اتاق بازرگاني از توجه به توسعه سياسي  سخنراني رئيس اتاق بازرگاني و صنايع و معادن ايران در اين همايش بسيار بحث برانگيز بود. وي با انتقاد از توجه  به توسعه سياسي در جامعه گفت: باتوجه به وابستگي حيات  نظام به توسعه اقتصادي نبايد بيشترين توان ما صرف  توسعه سياسي شود.  علينقي خاموشي افزود: با توجه به اهميت توسعه اقتصادي  لازم است كه ضمن تقليل از بحث توسعه سياسي كمي نيز براي  توسعه اقتصادي جا باز كنيم.  وي گفت: ما در مورد توسعه اقتصادي هدف گيري مشخصي داريم  ولي در توسعه سياسي به هدف گيري مشخصي نرسيده ايم و بر اين اساس هم درگيريهاي توسعه اقتصادي كمتر از توسعه  سياسي خواهد بود. خاموشي در ادامه سخنان خود، توسعه  اقتصادي را ضرورت جامعه توصيف كرد وآن را در مقايسه با توسعه سياسي حائز اولويت دانست. وي افزود: توسعه اقتصادي  در جامعه ايجاد درگيري نمي كند و اين در حاليست كه  درگيريهاي سياسي به توسعه اقتصادي ضربه مهلك وارد مي سازند خاموشي در ادامه سخنان خود توسعه اقتصادي را در برگيرنده توسعه سياسي دانست. وي افزود: جهش صادرات با صدور كالاهاي سنتي امكان پذير نيست و بايد به صنعت روي  آورد كه انجام اين كار مستلزم جذب سرمايه است. رئيس اتاق  بازرگاني و صنايع و معادن در ادامه گفت: در جهاني كه  موضوع تجارت بدون مرز مطرح است و هر روز شركتهاي بزرگ با هم ادغام مي شوند ومرزهاي تجاري فرو مي ريزد بايد به فكر همكاري با طرفهاي خود در خارج باشيم.  وي گفت: امروز بازار اروپا و جهان به سويي مي رود كه  انجام تجارت به روش سنتي در آن غيرممكن است. 
