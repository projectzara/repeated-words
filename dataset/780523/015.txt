 ابوظبي- خبرگزاري جمهوري اسلامي: وزارت كار و امور اجتماعي امارات اعلام كرد، برخورداري از تجربه كار شرط اساسي صدور رواديد براي تمامي اتباع خارجي متقاضي كار در اين كشور است.  " احمدمحمد تريم "معاون امور كار وزارت كار و امور اجتماعي امارات در يك گفت وگوي مطبوعاتي افزود: داشتن  مدرك تحصيلي به تنهايي براي صدور رواديد كار براي  كارگران كافي نبوده و اين قشر از متقاضيان كار بايد داراي تجربه كافي باشند. وي افزود، اين وزارت در بررسي  درخواست صدور رواديد شرايط مربوط به كارفرمايان شامل  ميزان سرمايه، نوع فعاليت، قراردادها و طرحهاي اجرايي و تعداد كارگران مورد نياز را مد نظر قرار مي دهد.  وزارت كار و امور اجتماعي امارات در اواخر تيرماه گذشته  اعلام كرد: اين وزارتخانه صدور رواديد كار براي كارگران  غيرماهر تبعه كشورهاي قاره هند را متوقف كرده است.  برخي گزارش ها حاكي است، اقدامهاي اخير وزارت كار و امور اجتماعي امارات به منظور كاهش نيروي كار خارجي در اين  كشور صورت مي گيرد. شرايط اعلام شده همچنين در راستاي  اجراي سياست اجراي توازن در بازار كار امارات و جايگزين كردن نيروي كار بومي به جاي نيروي كار خارجي  صورت مي گيرد. بر پايه اين گزارش ها اتباع خارجي بيش از 70 درصد جمعيت 7/2 ميليون نفري امارات را تشكيل مي دهند. 
