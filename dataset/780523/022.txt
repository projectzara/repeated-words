 چايخانه، چاي قند پهلو، پول چاي، چاي و گپ و... دهها كلمه و واژه مرتبط با چاي در فرهنگ ملي ما جاي گرفته اند و با اين وسعت مي توان به ميزان درآميختگي اين نوشيدني  فراگير و محبوب با زندگي مردم ايران پي برد. اما چاي به  دليل مصرف گسترده و فراگير بودنش، يك كالاي مهم اقتصادي  نيز محسوب مي شود، به طوري كه زندگي اقتصادي برخي  كشورهاي جنوب آسيا از جمله جمهوري سريلانكا(سيلان)و كشور پهناور هندوستان، با درصد بالايي به چاي وابسته است  و اين وابستگي را مي توان در پهنه وسيعي از كشاورزي،  حرفه هاي كارگاهي تا تجارت و صادرات جست وجو كرد. از زمان ورود چاي به ايران، كشت و پرورش اين محصول در استان هاي شمالي كشور ما رونق يافت و اكنون شمار قابل  توجهي از مردم ايران حرفه خود را با كار در مراحل مختلف  فرآوري محصول چاي از كشت تا برداشت و بسته بندي و عرضه و فروش و صادرات آن استوار كرده اند. كشور ما از ديرباز در زمره وارد كنندگان چاي خارجي بوده است، زيرا محصول داخلي  به تنهايي پاسخگوي نياز مردم نبوده است. اما با گسترش  كشت چاي در شمال ايران محصول داخلي سهم بيشتري از تامين  نياز داخلي مردم را دارا شده است. از سوي ديگر به دليل  رويگرداني مصرف كنندگان از عطر و طعم محصولاتي كه در آنها اسانس هاي گوناگون و مواد شيميايي به كار رفته، چاي  طبيعي ايران خواستاران بسياري پيدا كرده است و زمينه  براي رونق بازار صادرات چاي ايران فراهم شده است. گزارش  حاضر را به وضعيت كنوني چاي ايران اختصاص داده ايم.  زمان پيدايش چاي به طور دقيق معلوم نيست ولي طبق  تحقيقات مورخين، بوته هاي چاي وحشي، 5 هزار سال پيش در چين در دره "يانگ تسه كيانگ "پيدا شده است و گسترش آن از شمال تا قسمت علياي "رودخانه يانگ تسه كيانگ "و از جنوب تا هندوچين و در غرب تا آسام هند و از شرق به ايالت  " نيان "در چين جنوبي بوده است.  صنايع چايكاري و چايسازي از قرن چهارم تا قرن نوزدهم فقط در چين رواج داشته است. اروپائيان توسط بازرگانان  پرتغالي و هلندي كه در كانتون چين و هند و هلند(جاوه و سوماترا در اندونزي)مستقر بودند به مصرف چاي پي بردند.  پس ازفروپاشي امپراطوري پرتغال، كمپاني هند شرقي انگليس  به شبه قاره هند راه يافت و كم كم دست پرتغاليها و هلنديها را در بازارهاي چين و هند و آسياي جنوبي و جنوب شرقي كوتاه كرد. به تدريج مستعمرات انگليس در چين محدود شد و انگليس در هند و سيلان(سريلانكا)و هلند در جاوه و سوماترا(اندونزي)به كشت و توليد چاي پرداختند.  * تاريخچه چاي در ايران  براساس اسناد و مدارك موجود، نخستين بار در سال 1262 هجري شمسي مقارن با سلطنت ناصرالدين شاه قاجار، شخصي به  نام محمدحسين اصفهاني كشت چاي در ايران را آغاز كرد ولي  به عللي نامعلوم موفقيتي كسب ننمود. تا اينكه در سال  1278 هجري شمسي يكي از شخصيت هاي علاقه مند ايراني به  نام مرحوم محمدميرزا كه به عنوان سركنسول ايران در هند انجام وظيفه مي نمود با فراگيري علوم و فنون چايكاري و توليد چاي خشك اقدام به ورود مقدار زيادي بذر و نهال  ريشه دار چاي نمود. مرحوم كاشف السلطنه پس از بررسي  وضعيت آب و هوايي مناطق شمال كشور(گيلان و مازندران)را براي كشت چاي مناسب تشخيص داده، سرانجام اولين باغ چاي  را در دامنه هاي سرسبز كوه چهارهانه سر لاهيجان و در قريه" شعيب كلديه تنكابن "در سال 1279 هجري شمسي احداث  نمودو بدين ترتيب اولين باغ چاي كشور در اين سال با همت  والاي اين رجل سياسي احداث گرديد و به منظور تبديل برگ  سبز چاي به چاي خشك، اولين كارخانه چايسازي نيز با تلاش  دست اندركاران چاي كشور در سال 1311 به نام كارخانه چاي  (دولتي لاهيجان)كه اكنون به نام كارخانه فجر نامگذاري  شده است، تاسيس گرديد.  * مصرف چاي و نحوه توليد آن در ايران  طبق آمار و اطلاعات به دست آمده از سازمان چاي كشور ساليانه در كشور ما حدود 90 تا 100 هزار تن چاي خشك مصرف  مي شود كه در حدود 65 تا 70 هزار تن از اين رقم در داخل  توليد و مورد مصرف مردم قرار مي گيرد و 80 تا 85 درصد نياز مصرف داخلي از توليد كشور خودمان تامين مي گردد و رقمي در حدود 15 تا 20 درصد نيز از طريق واردات رفع نياز مي شود.  علي رغم اينكه درصد قابل توجهي از نياز كشور در داخل  توليد مي شود اما گرايش مردم به سمت مصرف چاي خارجي  بسيار بالاست و ما به وفور در اطراف خود با اين مسئله  مواجه هستيم. چاي نوشيدني اي است كه در فرهنگ ما ايرانيان از جايگاه ويژه اي برخوردار شده است و روزانه  بارها خواسته يا ناخواسته از اين نوشيدني استفاده  مي كنيم پرداختن به برخي از نكات در مورد اين نوشيدني  سنتي خالي از لطف نيست.  اصغر محرابي مردي 65 ساله و از طرفداران پروپا قرص چاي  خوش طعم، خوش رنگ و.. است. وي در مورد علت مصرف چاي  خارجي چنين مي گويد: "چاي از جمله نوشيدني ها و وسايل  پذيرايي است كه از نظر من بسيار حائز اهميت است. اگر در ملزومات پذيرايي از يك مهمان، ما هيچ گونه امكاني  برايمان فراهم نباشد و تنها به وسيله يك فنجان چاي  بتوانيم از وي پذيرايي كنيم، چه بهتر كه از نوع مرغوب و با كيفيت آن استفاده شود.  متاسفانه بايد بگويم كه چاي ايراني يا آنچه مرغوب است به  دست مردم نمي رسد و يا اينكه به طور كلي از توليد باكيفيتي برخوردار نيست. البته اميدواريم اينگونه نباشد.  من تصور مي كنم اگر جنس مرغوب به دست مردم برسد هيچگاه  به فكر تهيه نوع خارجي آن نمي افتند. زيرا هر ايراني  قطعا" به دليل ارزش گذاري به كشور و محصولات كشورش،  قلبا" به اجناس خارجي علاقه اي ندارد. اما پايين بودن  كيفيت، مردم را به سوي محصولات خارجي مي كشاند. " دكتر محمدعلي نجفي رئيس هيات مديره و مديرعامل سازمان  چاي كشور در مورد توليدات چاي داخلي چنين مي گويد: "نكته  مهمي كه در ارتباط با مصرف چاي خارجي در كشور وجود دارد اين است كه: واردات بي رويه چاي خارجي منجر به تغيير ذائقه شده و مردم بيشتر از اينكه به طعم چاي خارجي عادت  كرده باشند به عطرها و اسانس ها و مواد افزودني آنها خوگرفته اند. در اين زمينه ما مي توانيم دو بحث را مطرح  كنيم. يكي اينكه چاي بد توليد مي شود و دوم اينكه چاي بد به دست مردم مي رسد و توزيع نامناسبي دارد.  اين دو مقوله قابل بحث و از هم جدا هستند. من مدعي اين  نيستم كه چاي توليد داخل از كيفيت خوبي برخوردار است،  ولي اين را مي دانم كه ذائقه بسياري از مردم بر اثر استفاده از چاي وارداتي معطر و اسانس دار تغيير پيدا كرده است و افراد زيادي طعم چاي واقعي را نمي دانند.  مساله ديگر، بازاريابي و توزيع چاي و فروش آن در داخل  است كه از وضعيت خوبي برخوردار نيست و بسيار پيش آمده كه  چاي براي مدت زمان طولاني در انبارها مانده و به دست  مردم نرسيده است همين مساله سبب شده است تا اين محصول  كيفيت و تازگي خود را از دست بدهد. " وي همچنين در ادامه مي افزايد: "از طرفي بسته بندي هاي  نامناسب و غيربهداشتي عامل ديگري در كاهش كيفيت چاي به  شمار مي آيد. يك بسته بندي خوب بايد از چاي و طعم و رنگ  و بوي آن محافظت كند كه متاسفانه ما در اين زمينه مشكل  داريم.  مساله قابل طرح ديگر اين است كه مصرف چاي و توزيع آن در كشور بايد يك دست باشد. مثلا" هندوستان در سال گذشته  حدود 865 هزار تن چاي سياه توليد كرد. از اين مقدار بيش  از 635 هزار تن به مصرف داخل رسيد و جالب اينكه چاي  مصرفي در داخل يك دست بود و همه مجبور بودند از آن  استفاده كنند. حدود 20 درصد اين ميزان توليد كه داراي  كيفيت بالاست، با اضافه كردن اسانس و عطرهاي مجاز يا غيرمجاز صادر مي شود و به دست ما يا مردم ديگر كشورها مي رسد. هدف من از ذكر اين مثال اين است كه در كشور ما همين ميزان چاي مرغوب و با كيفيت نيز وجود دارد. " * مشكلات توليد و كشت چاي در ايران  چاي از جمله محصولات گرمسيري و نيمه گرمسيري است و با توجه به ويژگي هاي اين محصول نياز به خاك اسيدي مخصوصي  دارد و همچنين محيط رشد چاي نيز بايد داراي رطوبت بالا و ميزان بارندگي سالانه 1200 ميلي متر و درجه حرارت هوا نيز بايد دست كم منهاي صفر درجه و حداكثر 35 درجه  سانتي گراد باشد. نوار سبز حاشيه البرز و كرانه جنوبي  درياي خزر داراي اين شرايط ويژه است.  طبق تحقيقات كارشناسان، كشت اين محصول در بعضي از نقاط كشور همانند كردستان نيز امكان پذير مي باشد.  به گفته مسئولان كشاورزي در حال حاضر بيش از 34 هزار هكتار از زمين هاي كل كشور به كشت چاي اختصاص دارد و با توجه به مطالعاتي كه از قبل صورت گرفته قرار است در حدود 10 هزار هكتار از زمين هاي موجود شمال كشور توسط سازمان  منابع طبيعي به كشت چاي اختصاص داده شود.  بنابه گفته كارشناسان كوچك بودن اراضي كشت چاي، پراكندگي  باغات و كارخانه ها و عدم تناسب آنها، انحصاري بودن  سيستم توزيع كشور، عدم مشاركت در سرنوشت چاي توليدي،  واردات بي رويه چاي در سالهاي اخير، توزيع چاي يارانه در سطح وسيع از عمده ترين مشكلات اين محصول است.  دكتر نجفي نيز برخي مشكلات توليد چاي را اينگونه بيان  مي كند: "هم اكنون به علت حساسيتي كه محصول چاي دارد،  بحث انتقال برگ سبز چيده شده به كارخانه از اهميت خاصي  برخوردار است اين حساسيت باعث شده كه دولت به عنوان  متصدي امور عمل كند. سازمان چاي غير از سياستگذاري و تعيين آن براساس مصوبه شوراي اقتصاد، كارخانه هاي بخش  خصوصي را اجاره مي كند. مثلا" امسال بيشتر از 100 كارخانه از تعداد كل كارخانه هاي چاي ايران(134)در اجاره دولت است. اجاره اين كارخانه ها، به صورت كارمزد است، يعني كارخانه داران در مقابل مقدار تبديل برگ سبز به چاي سياه دستمزد دريافت مي كنند. " ادامه دارد 
