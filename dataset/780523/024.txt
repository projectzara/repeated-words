 قم- خبرنگار همشهري: در يك سرقت مسلحانه از پاساژ ملت  در اطراف حرم مطهر حضرت معصومه(س)در قم هفت نفر از مغازه داران و مردم كشته و زخمي شدند.  اين سرقت در ساعت 45/22 دقيقه چهارشنبه شب اتفاق افتاد و سارقان با دستبرد به چند مغازه طلافروشي، مقداري طلا و 90 ميليون ريال پول به سرقت بردند كه در حين فرار دستگير شدند. يك نفر از سه نفر سارق موفق به فرار شد.  يكي از مغازه داران در اين مورد گفت: زماني كه پاساژ به  حالت تعطيل درآمده و طلافروشان مشغول جمع آوري اموال خود بودند، سارقين وارد اين مكان شدند و با تهديد برخي  مغازه داران مسكوك آنان را ربودند. وي افزود: سارقين كه  ملبس به لباس پلنگي بودند و نقاب بر چهره داشتند با آسودگي در حال ترك محوطه بودند كه با فرياد يكي از مغازه داران اقدام به فرار كردند.  وي اضافه كرد: يكي از سارقين توسط فردي با چوب مورد هجوم  قرار گرفت كه وي از ناحيه دست هدف گلوله قرار گرفت. اين  مغازه دار خاطرنشان كرد: سارقان كه احساس خطر كرده بودند با شليكهاي بي هدف بسياري از مردم را به گلوله بستند.  وي گفت: مردم در اين هنگام موفق شدند اموال به سرقت برده  را از سارقان پس بگيرند. وي اظهار داشت: با صداي شليك  گلوله سارقين، نيروهاي انتظامي كه در حوالي منطقه در حالي گشت زني بودند وارد عمل شدند.  وي گفت: سارقين پس از اتمام فشنگهاي خود با استفاده از چاقو و قمه به افرادي كه قصد دستگيري آنان را داشتند حمله و برخي را مجروح كردند.  اين مغازه دار افزود: يكي از سارقان كه سوار بر موتور دنده اي سفيدرنگ 125 نمره تهران بود با استفاده از شلوغي  و تاريكي كوچه هاي اطراف موفق به فرار و دو نفر ديگر با شليك ماموران نيروي انتظامي زخمي و دستگير شدند.  در همين حال يكي از مسئولان اتاق عمل بيمارستان به  خبرنگار ما گفت: دو نفر از مجروحين اين حادثه فوت كردند.  وي حال دو نفر ديگر از مجروحين كه يكي از آنان سارق بوده  وخيم اعلام كرد.  از سوي ديگر يكي از مسئولان نيروهاي انتظامي اظهار داشت:  احتمالا" سارقين پنج نفر بوده كه با وارد عمل شدن  ماموران نيروي انتظامي سه نفر از آنان فرار كردند.  وي گفت: از سارقين دستگيرشده پنج قبضه سلاح كلت به دست  آمده است.  پيكرهاي چهار تن از شهروندان شهر قم كه در جريان سرقت  مسلحانه شامگاه چهارشنبه هدف گلوله سارقان قرار گرفته و جان خود را از دست داده بودند، روز جمعه در اين شهر تشييع شد. 
