 پاكستان و هند براي مهار بحراني كه هفته گذشته در روابط دو كشور آغاز شد، به تلاش گسترده اي دست زده اند و بطوري  كه قرائن نشان مي دهد هر دو كشور مي كوشند مانع  فراگيرشدن اين بحران شوند. روابط دهلي نو و اسلام آباد سه شنبه گذشته پس از آنكه جنگنده هاي هندي يك هواپيماي  نيروي دريايي پاكستان را سرنگون كردند، بحراني شد.  وزير دفاع هند روز پنجشنبه بروز جنگ بين هند و پاكستان  را نامحتمل توصيف كرد.  به گزارش ايرنا از دهلي نو جورج فرناندز در گفت وگو با خبرنگاران در دهلي نو اظهار داشت: برغم آنكه اوضاع از كنترل خارج نشده و جنگ غيرمحتمل است اما دهلي نو براي  هرگونه پيشامدي آمادگي دارد.  وي افزود: ما در آستانه وقوع يك جنگ قرار نداريم و من  فكر نمي كنم هيچگونه تهديدي از جانب پاكستان متوجه هند باشد.  فرناندز در واكنش نسبت به گزارشهايي مبني بر اين كه  نوازشريف نخست وزير پاكستان سرنگوني هواپيماي اكتشافي  دريايي آن كشور توسط هند را يك اقدام وحشيانه خوانده است،  گفت: نوازشريف به جاي بكارگيري اين گونه عبارات بايد اعمال مردم كشور خودش را كنترل كند.  وي تاكيد كرد: پس از ماجراي كارگيل پاكستان بايد توضيح  دهد چرا هواپيمايش به حريم هوايي هند تجاوز كرده است.  وزير دفاع هند در مورد احتمال ازسرگيري گفت وگوهاي دو كشور گفت: اين روند زماني صورت خواهد گرفت كه تجاوز پاكستان به خاك هند متوقف شود.  وي ادعا كرد: اگر چه پاكستان بر اثر فشار هند از كارگيل  عقبنشيني كرد اما هر روز از ديگر نقاط مرزي آشوبآفريني  مي كند. "محمدرفيق تارر" رئيس جمهور پاكستان نيز در اين  باره گفت: اسلام آباد خواستار حل مناقشه كشمير از راههاي  مسالمت آميز است.  رئيس جمهور پاكستان افزود: پاكستان خواهان حل همه مسايل  با هند از طريق مسالمت آميز است ولي در اين ارتباط سازش  نمي كند.  روابط هند و پاكستان پنج روز پيش بر سر سقوط يك هواپيماي  شناسايي نيروي دريايي پاكستان به تشنج گراييد.  مقام هاي سياسي نظامي پاكستان، اين اقدام هند را يك  تجاوز نظامي خوانده و حق پاسخ مناسب را براي خود حفظ كرده اند.  هيات دولت پاكستان روز چهارشنبه در نشست خود سقوط هواپيماي پاكستان توسط هند كه 16 قرباني برجاي گذاشت را يك عمل تروريستي خواند. 
