 در پي تهاجم فرد مسلحي به مركز يهوديان در لوس آنجلس  دادستان آمريكا و روزنامه كريستين ساينس مانيتور اين  حادثه را نشانه افزايش خشونت و ناامني در آمريكا خواندند.  به گزارش ايرنا از نيويورك وواشنگتن، شبكه خبري ان بي سي  روز پنجشنبه به نقل ازجنت رينو دادستان كل آمريكا گفت:  حادثه حمله مسلحانه به مركز يهوديان درلوس آنجلس،  انگيزه اي جز تنفر نژادي نداشت لذا بايد به فرزندان خود ياد دهيم مردم را بدون در نظر گرفتن نژاد، قوم، مليت و جنسيت آنها بپذيرند.  رينو گفت: بوفورد فارو عامل حادثه مركز يهوديان  لوس آنجلس اعتراف كرده كه اين كار را براي بيداري مردم  آمريكا جهت مبارزه و كشتن يهوديان انجام داده است.  وي افزود: تنفرهاي اينگونه نه تنها حمله به فرد قرباني  است، بلكه حمله به جامعه اي است كه به آن فرد تعلق دارد.  رينو خواهان واكنش و پاسخ مناسب از سوي مدارس، موسسات  مذهبي، سازمان هاي غيردولتي و همچنين فرد فرد آمريكايي ها به اينگونه حوادث شد.  پيتر گراير تحليلگر خبري روزنامه كريستين ساينس مانيتور نيز با اشاره به ماجراي تيراندازي وسيع اخير در لوس آنجلس، اذعان مي كند كه بر خلاف آمارهاي ارائه شده  مبني بر كاهش شمار جرائم در آمريكا، احساس امنيت از اين  كشور رخت بربسته است. 
