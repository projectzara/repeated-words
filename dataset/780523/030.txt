 با امضاي قرارداد نهايي توليد موشك زمين به هواي "پامس " بين وزيران دفاع كشورهاي فرانسه، انگلستان و ايتاليا صنايع دفاعي اين كشورها در آستانه توليد موشكهاي  الكترونيكي پيشرفته ضد هوايي در اروپا قرار گرفتند.  به گزارش ايرنا از پاريس مقامهاي وزارت دفاع كشورهاي ياد شده با سرمايه گذاري 14 ميليارد فرانك(/2 ميليارد دلار) براي توليد موشك "پامس "موافقت كرده اند.  اين موشك در حقيقت نوع تكامل يافته موشك ضدهوايي "آستر"  ساخت مشترك فرانسه و ايتاليا است كه كار مطالعه و تحقيق  براي توليد آن با 12 ميليارد فرانك(2 ميليارد دلار) سرمايه گذاري در سال 1991 ميلادي آغاز شده بود.  موشكهاي كوتاه برد" آستر 15" و ميان برد" آستر 30"  هم اكنون در نيروهاي مسلح فرانسه مورد استفاده قرار مي گيرد و ناو هواپيمابر بزرگ شارل دوگل فرانسه نيز به  موشك" آستر 30" مجهز است.  سه شركت بزرگ دفاعي فرانسه، ايتاليا و انگليس كار ساخت  موشك ضد هوايي "پامس "را برعهده خواهند داشت.  اين شركتها عبارتند از" ماركوني سيستم "ايتاليا، "تامسون " فرانسه و" آئرواسپسيال "انگلستان.  وزيران دفاع انگلستان، فرانسه و ايتاليا با صدور بيانيه  مشتركي درباره تصميم نهايي براي توليد موشك "پامس "اعلام  كرده اند اجراي اين طرح از خواست قاطع سه كشور براي  ايجاد سيستم اروپايي مشترك كه به نيازهاي آنان پاسخ دهد و با حداقل هزينه همراه باشد حكايت دارد.  در اين بيانيه همچنين از توليد پامس به عنوان يك عامل  مهم هماهنگي در زمينه صنايع موشكي اروپا ياد شده است.  نخستين موشكهاي "پامس "تا سال 2005 ميلادي به يگانهاي  ضدهوايي كشورهاي فرانسه، ايتاليا و انگليس تحويل داده  خواهد شد. 
