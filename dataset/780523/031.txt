 " سندي برگر" مشاور رئيس جمهوري آمريكا در امور امنيت ملي،  نگراني هاي آمريكا را از توزيع سلاح هاي حساس روسيه به  اطلاع نخست وزير جديد اين كشور رساند.  به گزارش خبرگزاري جمهوري اسلامي از نيويورك، سندي برگر در يك گفت وگوي تلفني با" ولاديمير پوتين "نخست وزير جديد روسيه به وي اعلام كرد كه آمريكا نگران كنترل ارتش  و سلاح هاي حساس روسيه و عملكرد اقتصادي مسكو است. "ديويد لوي" سخنگوي كاخ سفيد به خبرنگاران گفت: در اين تماس  تلفني كه حدود 20 دقيقه به طول انجاميد، سندي برگر بر ضرورت كنترل سلاح هاي حساس و خطرناك روسيه تاكيد كرد.  پوتين نيز در اين گفت وگو به آمريكا اطمينان داد كه  همكاري روسيه با آمريكا و اصلاحات اقتصادي را دنبال  خواهد كرد. پوتين به مشاور امنيت ملي آمريكا اطمينان داد كه روسيه تمايل به تحكيم و توسعه همكاري با آمريكا دارد. 
