   اشاره مردم غالبا" در چارچوب فلسفه ها و ايدئولوژي ها و باورهاي فردي و گروهي كه بدان گرايش دارند مي انديشند و رفتار مي كنند. بنابراين در تحليل و تبيين كنش گروههاي  اجتماعي، شناخت زمينه هاي ذهني و باورهاي فرهنگي، بسيار مهم است. تفسير و تحليلي كه در بين گروههاي اجتماعي،  احزاب و نخبگان سياسي از مفاهيمي همچون مردم، حكومت،  قانون، آزادي، احزاب، امنيت ملي، منافع ملي و... رواج  دارد، در پيش بيني مواضع و تعاملات اجتماعي شان تعيين  كننده است. به عنوان مثال در دو حوزه فكري اقتدارگرا و مردم سالار تمامي اين مفاهيم و مصداقهاي آنها متفاوت و بلكه متضادند.  از اين رو در مقاله زير نويسنده سعي نموده به تفاوت  ديدگاهها درخصوص مردم و منزلت مفهومي آن(رعيت و شهروند) اشاره كند، همچنين در تعريف و بيان وجهه نظرهاي متفاوت -  اقتدارگرا و مردم سالار- بر حسب مورد، مثالها و شواهدي  از تاريخ و جامعه ايران آورده كه فهم مسايل مطرح شده را آسانتر مي كند. اين مقاله از نظرتان مي گذرد.  گروه فرهنگ و انديشه  علي ملك پور 1- رعيت و شهروند در انديشه اقتدارگرايانه و به ويژه نوع سنتي آن، مردم  انبوهي از انسانهاي فاقد صلاحيتهاي لازم براي اداره امور خويش هستند. لذا مجموعه اي، نيازمند قيموميت ديگرانند و سيادت نخبگان بر مردم يك ضرورت رواني، اجتماعي و سياسي  است. در ديدگاه اقتدارگرايانه از جمله در ايران از قديم  به جاي "مردم "اصطلاح "رعيت "بكار مي رفته است كه مضموني  حاكي از فرمانبري مطلق و لزوم هدايت و حمايت شدن و به  راه آوردن را به ذهن متبادر مي كند.  بديهي است كه عريان ترين شكل رعيت باوري در نظامهاي  اقتدارگراي سنتي به چشم مي خورد و لفظ رعيت نيز با اينگونه نظامهاي اجتماعي كه پراكندگي واحدهاي جمعيتي و سكونتگاهها وجه بارز آن است، كاملا" منطبق است و اصولا"  مفهوم امروزين مردم كه با حقوق اجتماعي و سياسي شناخته  شده تعريف مي شود، در آن جوامع شكل نمي گيرد. در ايران  امروز اصطلاح رعيت تقريبا" منسوخ شده است، گرچه مناسبات  مبتني بر رعيت باوري هنوز كم و بيش وجود دارد. در برخي  نظامهاي اقتدارگراي معاصر نيز رعيت باوري جديد پابرجاست  هر چند در آن نظامها نيز اصطلاح رعيت كمتر بكار مي رود و به جاي آن مثلا" از واژه خلق در نظامهاي كمونيستي و يا ملت در نظامهاي فاشيستي استفاده مي شود. واقعيت امر اين  است كه در اين حكومتها نيز نوع رابطه، رابطه حاكم و محكوم است، يعني فكر كردن و تصميم گرفتن فرد ياگروهي  مشخص- اقليت حاكم - به جاي همه مردمي كه به زعم آن اقليت  اقتدارگرا، صلاحيت حكومت كردن و جايگزيني نخبگان را ندارند.  در برابر ديدگاه رعيت باور، انديشه و رويكرد شهروند مداري مطرح است. در اين ديدگاه شهروندان همه كساني هستند كه در جامعه مدني و به طور چرخش و نوبتي مي توانند در حكم راندن و اطاعت كردن شريك و سهيم باشند. در اين  رويكرد مردم منشاء قدرت و داورانتخابهاهستند، با چنين برداشتي، نظام شهروند مدار جايگزين نظام رعيت باور مي شود. شهروند بر مبناي قراردادهاي اجتماعي واجد حقوق و آزادي هاي تعريف شده است و شهروند مداري موجب تحقق و بهره مندي از" خرد جمعي "در اداره امور و انتخاب رهبران  و مديران جامعه است. بطور خلاصه شهروند مداري آرمان  پيشگامان و مصلحان اجتماعي دوران جديد است.  2- حق حيات  در تفكر رعيت باوري اساسي ترين حق آدميان، يعني حق حيات،  بخشي از حق حاكم در قلمرو حكمراني اش محسوب مي شود و آنها- مردم - در سايه لطف حاكم يا سلطان خود زنده اند و زندگي مي كنند و وقتي كه گفته مي شود سلطان، حاكم جان و مال مردم است، دقيقا" چنين معنايي از آن مستفاد مي شود.  رعيت باوري اقتضاء مي كند كه حاكم هر گاه اراده كند و مصلحت بداند در جان مردم و به طريق اولي در مال مردم،  دخل و تصرف كند. بنابر اين رعايا حفظ جان خود را مرهون  لطف و مرحمت سلطان خود هستند درجامعه اقتدارگرا و رعيت  باور، آنچه حاكم و سلطان مي گويد، حق مطلق و خطاناپذير است. اگر او سياهي را سپيد خواند، ديگران نيز بايد چنان  ببينند و گرنه هرگز چيزي نخواهند ديد.  اما در انديشه شهروند مدار آدمي به طور طبيعي واجد حق  حيات است و اين حق با ماهيت انساني انسان عجين است و هيچ  نيروي فردي و اجتماعي نمي تواند انسان را از اين حق  اوليه محروم گرداند. بهره مندي از حق حيات به معني  بهره مندي از حق داشتن معيشت و مالكيت، حق امنيت و حق  آزاد انديشيدن است زيرا بدون اين حقوق، حق اوليه يعني حق  حيات محقق نمي شود. بنابراين در رويكرد شهروند مداري اين  حقوق لاينفك موجود انساني به هيچ چيز ديگري مشروط نمي شود و حق حيات و ساير حقوق ناشي از آن، موهبتي الهي  و سلبناشدني است.  3- منشاء قدرت  در الگوي رعيت باوري منشاء قدرت در آسمان و ناشي از نيروهاي غيبي است كه در اراده حاكم تجلي يافته است و آن  اراده نيز مافوق هر قانون و قرارداد اجتماعي است. حاكم يا سلطان مي تواند هرگاه اراده كند ومصلحت بداند قانوني را وضع و يا نسخ كند. در اين تفكر مهم ترين قانون، فرمانبري  از حاكم است و بهترين رعايا، مطيع ترينشان مي باشند. چون  مردم در اين الگو منشاء قدرت نيستند، لذا نقشي هم در قدرت ندارند. يك مثال مرتبط مساله را روشن تر مي كند.  گفته مي شود در ايران به طور سنتي اتكاي اقتصاد و منبع  تامين درآمدها نفت بوده است و دولت وابستگي چندان به  درآمد حاصل از ماليات ندارد، بنابراين مردم در تكوين  ساختار قدرت نقشي ندارند و سهمي از آن نخواهند برد و اتكاي دولت اصولا" به منابع ديگري است.  قدرت حاكم يا سلطان ممكن است مستقيم و يا با واسطه به  مبدا غيبي منسوب شود، ولي در هر حال منشاء زميني ندارد،  زيرا حاكم يكي از مردم نيست بلكه داراي جوهره اي مافوق  جامعه و افراد است.  برخلاف رعيت باوري، در الگوي شهروندي مردم منشاء قدرت  هستند، بنابر گفته جان لاك فيلسوف انگليسي، مردم از بخشي از حقوق طبيعي خود- كه در جامعه به صورت حقوق مدني  افراد ساماندهي مي شود- صرف نظر كرده و آن را به حكومت  تفويض مي كنند و حكومت تنها امانت دار اين وديعه است و نه صاحب آن، مردم بايد بتوانند هرگاه كه مصلحت بدانند،  تا بدين ترتيب به حاكمي صالح تر دسترسي داشته باشند و خطاي خود را درواگذاري آن امانت به فرد يا گروهي  غيركارآمد جبران كنند.  4- منشاء دانايي  مردم نه تنها منشاء قدرت بلكه منشاء همه دانايي ها نيز هستند، زيرا فرهنگ كه خزانه همه اندوخته هاي خرد بشري  است، از مردم و براي مردم است. بنابراين مردم گنجينه  معجزه گر" خرد جمعي "را در اختيار دارند. مردم مي توانند با پشتوانه اين منبع عظيم دانايي، گزينه هاي بي شماري  براي تامين سعادت و رفاه خود عرضه كنند. كافي است كه اين  چشمه هاي خلاقيت و پويش فرصت انكشاف و جوشش يابند. در الگوي رعيت باوري، حكومت اساسا" از خرد جمعي محروم است و به هيچ طرح و تدبيري از آن نمي توان اميد بست. بارزترين  نمود رعيت باوري درچگونگي برخورد برخي دولت ها با همين  عنصر آگاهي و خرد جمعي است. واقعيت اين است كه حاكمان  رعيت باور، مردم را در نظر و عمل فاقد درك و تحليل  واقع بينانه امور مي دانند، شاهد اين مدعا وارونه جلوه  دادن واقعيتها در دستگاههاي تبليغات دولتي است. گويي  چنين تصور مي شود كه مردم هر آنچه را از طريق وسايل  ارتباط جمعي القاء مي شود، بي كم وكاست مي پذيرند. اين  قضاوت درباره مردم نشانه آن است كه الگوي حكومتي مبتني  بر رعيت باوري بيش از حد مردم را دست كم مي گيرد و بدين  گونه مردم نه تنها منشاء آگاهي و دانايي تلقي نمي شوند بلكه مظهر جهل همگاني اند. درچنين شرايطي افكار عمومي  شكل نمي گيرد و كسي در پي توضيح و تشريح امور براي  روشنگري و پاسخگويي نيست و دولت نيز خوش بينانه به سكوت  واقناع ظاهري دل بسته است و از آن چه در متن و محتواي  انديشه جامعه مي گذرد، بي خبر مي ماند.  5- قداست قدرت  در تفكر رعيت باوري قدرت امر مقدسي است، زيرا اينطور القاء مي شود كه به نيروهاي ماوراء بشري منسوب است. قدرت  موهبتي الهي است كه به شخص حاكم اعطاء شده است و در او نيروي خارق العاده اي را پديد آورده است، چندان كه اراده  او جلوه اراده خداوندي محسوب مي شود، مي تواند جان را ببخشايد و يا جان بستاند، تنقم و تمكن بي حساب عطا كند و يا به تيره روزي درافكند. قدرت مقدس است و مردم بايد به  ستايش اين عطيه الهي پرداخته بدان تقرب جويند و از ناسپاسي احتراز كنند. قهر حاكم يا سلطان نيز نمادي از قهر خداوندي است اما در قلمرو انديشه شهروندي قدرت نه  تنها امر مقدس تلقي نمي شود، بلكه اصولا" مي تواند كانون  نارسايي ها و كژمداري ها باشد. قدرت امري آسماني نيست  بلكه زميني و بشري است، خطاپذير است و بدتر از آن اينكه  ميل فزاينده اي به فساد دارد يكي از معاني مشاركت  شهروندان در امور سياسي و اجتماعي نيز مراقبت همگاني در پيشگيري از فساد قدرت است. قدرت چنانچه از مراقبت و مواظبت مردم به دور باشد، بنابر طبيعت خود به فزون خواهي  و فساد مي گرايد و اين نه به اراده حاكم مقتدر بلكه  بيشتر به سرشت خود قدرت مربوط مي شود.  براي كنترل فزون خواهي ماهوي قدرت، در الگوي حكومتي  شهروندمدار، سازو كارهايي تعبيه مي شود كه قدرت به جاي  تمركز، تجزيه شود و از اين رو احزاب، مطبوعات و تشكل هاي  مدني با ميزان معتنابهي از قدرت شكل مي گيرند و هيچكس  آنقدر قوي نيست كه بتواند ديگران را حذف كند.  6- مشاركت  مردم هم در نظام رعيتي و هم در نظام شهروندي در امور مشاركت دارند و اينكه گفته شود مشاركت تنها در نظامهاي  شهروند مدار تحقق مي يابد، گوياي همه واقعيت نيست.  مشاركت در هر دو نظام وجود دارد، ولي ماهيت و ابعاد آنها متفاوت است در الگوي رعيت باوري، مشاركت مردم در تامين  هزينه هاي جاني و مالي دستگاه حكومتي و نخبگان حاكم  عينيت مي يابد. مردم در جنگها تامين كننده نيروي نظامي  هستند و هزينه تداركات جنگ و امكان تداوم و يا تكرار آن  را مي پردازند. در شرايط غيرجنگي نيز آنها تامين  هزينه هاي تبليغاتي، نظامي و امنيتي دستگاه حكومتي را برعهده دارند. در واقع مشاركت در الگوي حكومتي مبتني بر رعيت باوري به معني همدلي و همكاري رعايا براي سرشكن  كردن هزينه ها و مصائب است.  برخلاف آنچه گفته شد، در الگوي شهروند مداري، مشاركت  دلايل و ضرورتها و پيامدهاي متفاوتي دارد. در اين الگو مشاركت يك ضرورت تئوريك براي كار بست خرد جمعي در حل  مسايل است. مشاركت سياسي و اجتماعي نيز در عمل، امكان  نظارت و مراقبت عمومي شهروندان را بر كم و كيف اعمال  قدرت فراهم مي آورد، يعني همان قدرتي كه صرف نظر از نيات  نيك و بد نخبگان، ماهيتا" ميل به فزوني و فساد دارد.  7- حوزه هاي نفوذ در نظام رعيت پروري، حكومت همه عرصه هاي زندگي و فرهنگ  را در مي نوردد. هيچ حوزه اي از روابط اجتماعي خارج از اعمال نفوذ قدرت حاكم نيست. مرزهاي حوزه حكومت، حوزه  عمومي و حوزه خصوصي رعايا مشخص نيست. در چنين نظامهايي  گفته مي شود كه همه چيز" سياسي "است، يعني كاركرد همه  عناصر و پديده هاي فرهنگي و اجتماعي به نوعي رنگ و بوي  سياست دارد همه اين عوامل بايد به نحوي در تحكيم  استيلاي حكومت و تقويت حوزه هاي نفوذ آن سهم و نقشي  داشته باشند.  در الگوي شهروند مداري اين مناسبات تحول يافته و به  گونه اي ديگر است، گروههاي اجتماعي آرمان جامعه مدني و " دولت حداقل "منبع غني اي را ترويج مي كنند. دولت تنها به ايفاي نقش نگهبان و تامين كننده امنيت عمومي،  توزيع كننده اطلاعات و مشوق برخي سياستها و خط مشي ها و نه متصدي همه امور خرد و كلان عمل مي كند. علاوه بر اين،  دولت حداقل با فرضيه فسادپذيري قدرت و ضرورت كنترل آن  نيز همسويي دارد.  8- يكپارچگي و دوگانگي  در جامعه مبتني بر اقتدارگرايي و رعيت باوري، چنين  وانمود مي شود كه گويي جامعه در حالتي از يكنواختي و همسويي به سر مي برد، ولي اين يكپارچگي كاملا" تصنعي است  و تنها شبحي از وحدت را به نمايش مي گذارد. جامعه در درون خود بشدت متلاطم و ناآرام است. علت يكپارچگي ظاهري  نيز به فراگيري قدرت و حوزه هاي نفوذ حكومت مربوط مي شود كه امكان گريز از دايره تنگ اطاعت را براي رعايا منتفي  مي سازد و دليل تلاطم دروني جامعه نيز انباشتگي تضادها در متن و محتواي مناسبات اجتماعي است كه هرگز مورد مكاشفه قرار نگرفته است. اين انرژي هاي متراكم ممكن است  به صورت شورشهاي توده اي تظاهر كنند و در غير اين صورت،  در كنار روابط و مناسبات رسمي جامعه، شبكه اي از جريانهاي اجتماعي زيرزميني، ناپيدا ولي رو به افزايش را پديد مي آورد. اين روابط اجتماعي ناپيدا خود را به صورت  انواع ناهماهنگي هاي اجتماعي و فرهنگي نشان مي دهد و قدرت برنامه ريزي و اثربخشي ارگانهاي رسمي را كاهش  مي دهد. نيروي مردم ناديده انگاشته مي شود ولي آنها نيز با عدم مشاركت و ناهمسويي با برنامه هاي حكومت، كار را دشوار مي كنند.  در نظام شهروندمدار جريانهاي زيرزميني در اقتصاد و جامعه  به حداقل كاهش مي يابد، زيرا افراد و گروهها امكان طرح  ديدگاههاي خود را دارند و از اهرمهاي قانوني در حل مسايل  برخوردارند و برخلاف الگوي رعيت باوري، در نظام و جامعه  شهروندمدار، انسجام، در متن روابط اجتماعي ريشه دارد و نوعي وفاق عملي در جهت گيريهاي اجتماعي قابل مشاهده است  و تنوع عقايد و روشها و گرايشها بر اين انسجام واقعي  خللي وارد نمي كند، بلكه پالايش و بازسازي دائمي آن را ممكن مي سازد.  9- رفتار فرمانروايان و فرمانبران  گفتيم كه فرمانروايان در نظام رعيت باوري مردم را چون  گوسفندان مي دانند و جز تقليد و تبعيت را بر ايشان  نمي پسندند. رعايا نيز ناگزيرند بر راه و روش  فرمانروايان خود باشند تا ناني بيابند و جاني به در برند.  رعايا بايد در ظاهر و باطن مطيع امر فرمانروايان باشند،  پس بايد هرچه بيشتر خود را به فرامين حكومت متعهد بنمايانند و حتي الامكان انديشه ها و پندارهايشان را پنهان كنند. بدين ترتيب اخلاق و فرهنگ كاستي مي گيرد و پويش علم و انديشه نقصان مي يابد و همت و بزرگواري و خردورزي ناياب مي شود. در سلسله مراتب اجتماعي نيز هركس  با فرودستان خود چون حاكمي بلامنازع رفتار مي كند و بافرادستان همچون سفلگان چاكري مي ورزد.  انديشه و عمل افراد در چنين جامعه اي قابل پيش بيني نيست.  زيرا هركس چيزي مي گويد كه سخن واقعي و حرف دل او نيست  و رفتاري نشان مي دهد كه بيشتر به نقش و بازي يك هنرپيشه  نمايش شباهت دارد و براي حفظ جان و مال خويش، در برابر كساني كه آنها نيز فكر و فعلشان قابل پيش بيني نيست، به  غايت حيله مي ورزد و زيركي مي كند در اين جامعه ها حتي  با ابزار پژوهشهاي اجتماعي و رفتاري نيز درك ماهيت رفتار و شخصيت افراد دشوار است.  در جامعه شهروند مدار برخلاف آنچه گفته شد، "مردم "معنا و مفهومي ديگر دارد مردم در اين ديدگاه مجازند كه طبق  علاقه هاي خود انتخاب كنند. آنها مجبور نيستند جز نقش هاي متداول اجتماعي، جلوه هاي غيرواقعي رفتار را به  نمايش گذارند، انديشه و عمل افراد ممكن است شباهتي به  انديشه و رفتار نخبگان حاكم نداشته باشد و اين همرنگي  اصولا" لزومي ندارد. حاكم نه قدرت جان ستاني دارد و نه  مي تواند نان و نام كسي را بي دليل به خطر اندازد، بلكه  براي اعتبار خود نيز به راي و رضايت شهروندان سخت محتاج  است. حاكم ممكن است بر اثر ناخرسندي و مخالفت شهروندان  شغل خود را از دست بدهد.  اين شهروندان از آرامش و ثبات رواني و رفتاري مطلوبتري  برخوردارند و رفتار آنها قابل پيش بيني است. آنها از رنج  ايفاي نقش هاي چندگانه و اغلب متناقض معافند. حكومت بر چنين مردمي نيز البته آسانتر است زيرا خطر نيروهاي نهفته  در اجتماع پنهان، جامعه و حكومت را تهديد نمي كند.  حوزه هاي نفوذ حكومت و مرزهاي مشاركت مردم جملگي تعريف  شده است و همگان با يك جامعه واقعي، آشكار و به دور از دوگانگي و ابهام سروكار دارند.  10- جامعه ما; رعيت يا، شهروند؟ ايران بطور تاريخي بر مبناي نظام ارباب و رعيتي اداره  مي شده است و رابطه حكومت و مردم رابطه اي زورمدارانه و با درجات متفاوتي از بيگانگي و كشمكش بوده است. در اين  كشور تجربه شهروندي وجود ندارد. در متون و مكاتبات سياسي  و حكومتي رسما" لفظ رعيت به كار مي رفته و رعايا جزو املاك حكام و خوانين محسوب مي شدند و با زميني كه بر روي  آن كار مي كردند، معامله مي شدند.  اين الگوي تاريخي هر چند در يك قرن اخير به واسطه تحولات  جهاني، گسترش ارتباطات و آموزش، تا حدودي تعديل شده، ولي  رسوبات آن در اعماق فرهنگ و روابط فردي و اجتماعي اين  مرز و بوم ريشه دوانده است. تحولات جديد ايران به ويژه  پس از انقراض قاجاريه و گسترش نسبي نوگرايي نتوانست  ايران را از مرحله رعيت باوري به شهروندمداري سوق دهد،  اما حداقل محتوا و ساختار فرهنگ رعيتي را دستخوش تزلزل  كرده است. هنوز برخي از شاخصهاي رعيت باوري - كه پيش از اين به اجمال بيان شد- در شبكه مناسبات سياسي و اجتماعي  ايران قابل جستجو است، اما اميدهايي براي كاهش تدريجي  نشانه ها و كاركردهاي آن نيز وجود دارد. به عنوان مثال،  جهش هاي دو دهه اخير در تكنولوژي ارتباطات، حوزه هاي  نفوذ و حضور حكومت در عرصه هاي زندگي خصوصي مردم را با چالش مواجه كرده است، جريانهاي اجتماعي غيررسمي و خرده  فرهنگهاي متنوع، گريز از دايره تنگ فرهنگ رسمي و حكومتي  را تا حدود زيادي امكان پذير ساخته است، قداست قدرت كه  آموزه اي فراگير بود و بطور سنتي ترويج مي شد، اينك بطور جدي مورد ترديد قرار گرفته است.  در ايران حداقل از يكصد سال پيش كفايت و توانايي رهبران  سياسي براي اداره مطلوب امور مملكتي مورد پرسشهاي جدي  مصلحان و روشنفكران و حتي عامه مردم قرار گرفت. مردم - و به تعبير حكومتها، رعاياي ايران - در كارداني و تدبير و بينش و روش از دولت و سياستمداران خود پيشي گرفته و اين  عقبماندگي دولت از ملت در يك قرن اخير خود بر ناسازگاري ها و عدم ثبات سياسي، اقتصادي و اجتماعي ايران  سخت موءثر افتاده است. حكومتها نيز دوران خوش فرمانروايي  بر رعاياي ساده دل و مطيع را پشت سر گذاشته و ديگر اطاعت  عبادت گونه موهبتي ناياب شده است. روستازادگان دانشمند به شهرآمده و هر كدام به نحوي به نقد حال روزگار خود پرداخته و در جستجوي آزادي و شهروندي و جامعه مدني داد سخن سر مي دهند و در كار طرح انديشه هاي نو هستند و در آخرين مقطع تاريخ معاصر ايران، با وقوع انقلاب اسلامي و در پي تحولات اخير بويژه با تكوين جنبش جامعه مدني، يعني  از دوم خرداد 1376، جريان شهروندمداري به پيش رفته است.  اين تحول مهم جامعه ايران را در آستانه شهروندي قرار داده است.  جامعه و مردم ايران در مسير تحقق نسبي شهروندمداري هستند،  بنابراين كشور ما همچون گذشته كشور رعايا نيست، گو اينكه هنوز تا ظهور شهروندمداري نهادينه و تثبيت شده  راه درازي در پيش است.  مانند برخي از كشورهاي در حال توسعه ايران در اين عرصه  نيز جامعه اي در حال گذار تلقي مي شود و روندها و رخدادهاي آينده نشان خواهد داد كه آيا جنبش جامعه مدني  در ايران قادر است اين نوزايش تاريخي، سياسي و اجتماعي  مبتني بر ختم رعيت باوري و آرمان شهروند مداري را به  سلامت و شايستگي به مرحله كمال رساند يا نه؟ اين پرسشي  است كه زمان بدان پاسخ خواهد داد. 
