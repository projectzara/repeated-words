 گروه شهري: يك بيست وپنجم شهروندان تهراني داراي تلفن،  از پديده مزاحمت تلفني رنج مي برند.  به گزارش خبرنگار ما، در شرايطي كه قوانين جاري كشور،  مزاحمت هاي تلفني را بزه و جرم تلقي مي كند، متاسفانه  شمار مزاحمين تلفني در تهران روبه افزايش است و بررسي  آمار مزاحمان تلفني طي سالهاي گذشته نشانگر افزايش اين  ناهنجاري است. در سال 73 تعداد 14 هزار مزاحم تلفني در تهران شناسايي شدند اين رقم در سالهاي 74 و 75 به ترتيب به 44 هزار و 51 هزار شماره رسيد كه در مقايسه با تلفن هاي مشغول به كار هر سال افزايش بيشتري داشته است.  ضريب افزايش رشد مزاحمان تلفني از سال 73 تا 76 نزديك به  378 درصد افزايش يافته است، بدين ترتيب مشخص مي شود متعاقب افزايش شماره تلفن هاي واگذاري، بر ميزان  مزاحمت هاي تلفني نيز افزوده مي شود.  بررسي آمارهاي موجود مربوط به مزاحمان تلفني شناسايي شده،  نشان مي دهد كه در مراكز تلفني تازه تاسيس، دامنه  مزاحمت تلفني رو به افزايش مي نهد و پس از گذشت يك سال،  اين رقم كاهش يافته و به وضعيت معمولي مي رسد.  مقايسه آمار تلفن هاي مشغول به كار سال 76 در شهر تهران  و تعداد مزاحمت هاي تلفني در اين سال نشان مي دهد از هر 25 مشترك اين شهر، يك نفر از داشتن مزاحمت تلفني به ستوه  آمده و شكايت خود را تسليم مركز تلفن يا بازرسي مخابرات  نموده است و اين در حالي است كه در سال 72 از هر 58 مشترك تلفن، يك نفر به خاطر داشتن مزاحم تلفني، شكايت به  نهادهاي مربوطه ارائه داده است. قطعا" شمار مزاحمت هاي  تلفني بيش از ارقام اعلام شده است و درصدي از شهروندان  به رغم داشتن مزاحمت هاي تلفني به مقامات ذيصلاح شكايت  نمي كنند.  معضلات و مشكلات ناشي از مزاحمت هاي تلفني براي شهروندان  و مراجعه آنان به مراجع قانوني، قانونگذاران را ناچار ساخت تا مقررات لايحه قانوني مجازات اسلامي بخش تعزيرات  را كه در سال 75 به تصويب رسيد به اجرا گذارد به موجب اين قانون "هركس به وسيله تلفن يا دستگاههاي مخابراتي  ديگر براي اشخاص ايجاد مزاحمت نمايد افزون بر اجراي  مقررات خاص شركت مخابرات، مرتكبين به حبس از يك تا 6 ماه محكوم خواهند شد. " 
