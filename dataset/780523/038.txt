 گروه شهري: آئين نامه تاسيس داروخانه گياهي پس از تائيد وزير بهداشت، درمان و آموزش پزشكي به دانشگاههاي علوم  پزشكي و خدمات بهداشتي درماني سراسر كشور جهت اطلاع  علاقه مندان به تاسيس اين گونه داروخانه ها ابلاغ شد.  به گزارش روابط عمومي وزارت بهداشت و درمان و آموزش  پزشكي براساس اين آئين نامه، داروخانه گياهي موءسسه اي  است پزشكي كه با اخذ پروانه مخصوص از وزارت بهداشت،  درمان و آموزش پزشكي ايجاد مي شود و به ارائه خدمات و عرضه داروهاي گياهي، گياهان دارويي طبق ليست مصوب اداره  كل نظارت بر امور دارو، فروش غذاي كودك به غير از شيرخشك  و فرآورده هاي آرايشي و بهداشتي مجاز مبادرت مي نمايد.  پروانه تاسيس داروخانه گياهي منحصرا" جهت دكتر داروساز كه مسئوليت فني داروخانه را نيز به عهده دارد، صادر مي شود و مسئوليت قانوني اداره داروخانه با مسئول فني  داروخانه(دكتر داروساز)مي باشد. مسئول فني داروخانه  گياهي موظف به ارائه داروهاي گياهي(فروش بدون نسخه)و گياهان دارويي بسته بندي شده طبق ضوابط، كنترل نسخ گياهي  و امضاء و ممهور نمودن آنها، درج نحوه مصرف داروهاي  گياهي بر روي بسته بندي داروهاي تجويز شده و توضيحات  لازم به بيمار است. براساس اين گزارش نظارت و بازرسي  داروخانه هاي گياهي، برعهده ادارات امور دارويي  دانشگاههاي علوم پزشكي و خدمات بهداشتي درماني مي باشد. 
