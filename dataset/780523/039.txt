 گروه شهري: بر اثر مشاهده مستقيم كسوف ده ها نفر از شهروندان اصفهاني دچار ضايعات چشمي شدند. به گزارش واحد مركزي خبر از اصفهان رئيس مركز تخصصي و فوق تخصصي چشم  پزشكي اصفهان در اعلام اين مطلب گفت دقايقي پس از خورشيدگرفتگي روز گذشته بيش از 270 نفر بعلت ضايعات چشمي  ناشي از مشاهده مستقيم خورشيدگرفتگي به اين مركز مراجعه  كردند. وي افزود از اين تعداد كه بيشتر آنان را كودكان و نوجوانان تشكيل مي دهد، حدود 10 تا 15 نفر كاهش ديد داشتند كه لازم است در نوبتهاي متناوب از يك هفته تا شش  ماه براي معالجه به درمانگاه چشم پزشكي مراجعه كنند.  رئيس مركز تخصصي و فوق تخصصي چشم پزشكي افزود بيشتر ضايعات بينايي كسوف در روز گذشته بر اثر اشعه  ماوراي بنفش بوده است كه منجر به سوزش و صدمات قرنيه شده  است و اشعه مادون قرمز نيز باعث آسيب شبكيه چشم شده است  وي افزود سوزش، آبريزي و دردچشم از جمله ضايعات چشمي است  كه بعضا" در درازمدت بروز مي كند. 
