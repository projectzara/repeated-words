 گروه شهرستانها: قائم مقام مدير عامل شيلات ايران اعلام  كرد: براساس طرح ملي آبزي پروري در برنامه سوم پيش بيني  مي شود كه توليد ماهيان گرمابي در آبهاي داخلي 235 هزار تن و توليدات سردابي به ميزان 60 هزار تن افزايش يابد و در همين راستا زمينه اشتغال 160 هزار نفر فراهم خواهد شد.  به گزارش خبرنگار همشهري دكتر صالحي در حاشيه برگزاري  سمينار مديران شيلات منطقه يك كشور در همدان افزود: در سال گذشته ميزان توليد آبزيان اعم از دريايي و پرورشي  420 هزار تن بود و از همين محل 55 ميليون دلار درآمد ارزي براي كشور حاصل شده است.  وي با بيان اين كه در سال 77 براي حفظ ذخاير درياي خزر 25 ميليون قطعه بچه ماهي تكثير و در اين دريا رهاسازي  شده است، اعلام كرد: امسال نيز 32 ميليون قطعه بچه ماهي  در درياي خزر رها خواهد شد.  وي ضمن ابراز نگراني از كاهش ذخاير ماهيان خاوياري درياي  خزر به علت صيد بي رويه توسط كشورهاي تازه استقلال يافته  حاشيه دريا گفت: متاسفانه برداشت بي رويه كشورهاي حاشيه  درياي خزر آسيب جدي به ذخاير ماهيان خاوياري وارد كرده،  به طوري كه ميزان توليد خاويار در ايران از 250 تن در سال به حدود 120 تن در سال گذشته كاهش يافته و امسال  شايد به 100 تن نيز برسد.  وي افزود: در اين خصوص با كشورهاي مذكور نشستهايي برگزار شده اما به علت مشكلات حقوقي درياي خزر به نتيجه نرسيده  و ما هنوز موفق به تصويب موافقتنامه 5 جانبه در اين  رابطه نشده ايم.  وي توليدات خاوياري ايران را در دنيا بي رقيب و منحصر به  فرد دانست و پيش بيني كرد كه امسال هر كيلو خاويار ايران  بالاي 700 مارك آلمان به فروش برود. 
