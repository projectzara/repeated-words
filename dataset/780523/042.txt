   گروه شهرستانها: دو بناي تاريخي ديگر در استان قم شامل  بناي امامزاده حمزه و مزار شيخ اباصلت در شمار آثار ملي  كشور به ثبت رسيد. به گزارش خبرنگار همشهري در قم مزار شيخ اباصلت با قدمت دوره صفوي در محله دروازه ري قم واقع  شده و بناي امامزاده حمزه نيز مربوط به نيمه نخست قرن  دهم هجري است كه در مجاورت ميدان قديم قم(كهنه)قرار دارد. امامزاده حمزه كه آنرا خاكجاي حمزه فرزند امام  هفتم شيعيان مي دانند، بنايي است كه به شيوه حرم حضرت  معصومه(س)و البته با ابعادي كوچكتر ساخته شده و مركب از دو بقعه است كه پيشاپيش هردو، صحني به درازاي 32 متر و پهناي 15 متر قرار دارد. اين صحن را ميرزا علي اصغرخان  امين السلطان صدر اعظم دوره قاجار زمان بركناري خود كه  در قم اقامت داشت، بنا كرده و نمونه خوبي از شيوه معماري  و تزئيني آن دوره است. گنبد مزار امامزاده حمزه با بلندي  10 متر به شكل حلزوني(تركيبي از مخروط و گنبد)از آثار اوايل قرن حاضر است. 
