 گروه شهرستانها: براي افزايش صادرات غيرنفتي بايد بازنگري اساسي و تحول زيربنايي در مورد سياست هاي  اقتصادي صورت گيرد تا بتوانيم صادرات غيرنفتي را از يك  ميليارد دلار به 3 ميليارد دلار افزايش دهيم.  به گزارش خبرنگار همشهري در گرگان رئيس كل گمرك كشور در جلسه شوراي اداري استان گلستان همچنين گفت: اين در حالي  است كه برخي كشورهايي كه امكانات بالقوه كشور را نيز ندارند طي چند سال گذشته ميزان صادرات غيرنفتي شان چند برابر صادرات ما بوده است.  مهدي كرباسيان افزود: بافت دولتي، انحصار و سيستم هاي  غيرتعرفه اي كه در تمام دنيا براي بهبود فعاليت حذف شده  است در كشور ما به شكل گسترده اي وجود دارد كه اين مسئله  باعث ايجاد رانت هاي وسيع در بخشهاي دولتي و خصوصي شده و پيامدي چون فسادهاي مالي و اداري را به دنبال داشته است  كه در نهايت باعث شده توليدات ما شكوفا نشود.  معاون وزير امور اقتصادي و دارايي اظهار اميدواري كرد كه  با اجراي طرح ساماندهي اقتصادي در برنامه سوم شاهد جهش  صادرات غيرنفتي باشيم.  وي گفت: در چهارماهه نخست امسال ميزان واردات كالا بالغ  بر 4 ميليارد و 360 ميليون دلار بوده كه نسبت به مدت  مشابه سال گذشته 16 درصد كاهش يافته است.  رئيس كل گمرك كشور افزود: با همه تلاشهاي صورت گرفته  ميزان صادرات كالا در اين مدت در مقايسه چهارماه نخست  سال 77 با 33 درصد افزايش به يك ميليارد و 500 ميليون  دلار رسيده است.  كرباسيان گفت: ما از موقعيت به دست آمده به دليل مشكلات  منطقه اي، سياسي، نداشتن سعه صدر و وسعت نظر براي  برقراري روابط اقتصادي و تردد استفاده نكرديم.  وي اعلام كرد: ميزان صادرات ما در سال 77 به كشورهاي عضو اكو 574 ميليون دلار بود در صورتي كه ميزان ترانزيت كالا در 4 ماهه نخست امسال كه از مسير ايران گذشته است يك  ميليارد و 430 ميليون دلار و به وزن يك ميليون و 747 هزار تن بوده است.  وي گفت: بايد بپذيريم كه از نظر اقتصادي با حدود 15 ميليارد دلار صادرات نفتي و 3 ميليارد دلار صادرات  غيرنفتي در حال فعاليت در عرصه بين المللي هستيم و اين  رقم قابل توجهي نيست و با اين ميزان درآمد نمي توانيم در صحنه جهاني اثرگذار باشيم.  وي يادآور شد: كساني كه به كشورهاي آسياي ميانه كالا صادر مي كنند مي توانند از اين پس كالاهاي با مبدا ساير كشورها را در مقابل صادرات بياورند در حالي كه در گذشته  تنها اجازه داشتند كالاهاي با مبدا كشورهاي آسياي ميانه  را وارد كنند.  در سفر رئيس كل گمرك كشور به استان گلستان، ساختمان گمرك  مرز اينچه برون افتتاح شد. ساختمان يادشده 2200 متر مربع  زيربنا دارد و براي ساخت آن 2 ميليارد و 500 ميليون ريال  هزينه شده است. 
