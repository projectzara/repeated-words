 گروه شهرستانها: رئوفي مدير كل بنادر و كشتيراني استان  سيستان و بلوچستان گفت: با به بهره برداري رسيدن قسمتي  از طرح لايروبي بندر شهيد كلانتري چابهار، امكان  پهلوگيري كشتي هاي اقيانوس پيما با آبخور 6 متر در تمام  طول سال فراهم شده است.  به گزارش خبرنگار همشهري در زاهدان وي با اشاره به تاثير اجراي اين طرح در رونق صادرات، جابجايي و واردات كالا افزود: قبل از بهره برداري از اين طرح، به دليل وجود بادهاي مونسون 4 ماه از سال، بار صاحبان كالاهاي وارده  به ناچار توسط كانتينر در بندر عباس و با هزينه بسيار زياد تخليه و طي مسافت 600 كيلومتر با كاميون به چابهار حمل مي شد كه از اين پس كالاها با كشتي و به صورت مستقيم  وارد بندر شهيد كلانتري و منطقه آزاد مي شود و عمليات  صادرات و جابجايي كالا از اين طريق انجام مي گيرد.  رئوفي اضافه كرد: با پايان يافتن عمليات لايروبي ظرف  ماههاي آتي، پهلوگيري كشتي هاي بزرگ با ظرفيت و آبخور 5/10 متر نيز در اين بندر امكان پذير خواهد شد.  چابهار به دليل فاصله زميني كوتاه با كشورهاي آسياي  ميانه، در صورت توجه به تجهيزات بندري و ايجاد تسهيلات  مطلوبتر مي تواند براي منطقه آزادچابهار و سرمايه گذاران  داخلي و خارجي، زمينه دسترسي بهتر به بازار كشورهاي  آسياي ميانه را فراهم كند. 
