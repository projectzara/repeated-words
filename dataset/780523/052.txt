 * اختيارات وزير بايد متناسب با مسئوليت وي باشد تا بتواند در مقابل مجلس پاسخگو باشد گروه شهرستانها: نماينده مردم زنجان و طارم در مجلس  شوراي اسلامي گفت: پيام اصلي طرح اصلاح قانون مطبوعات،  كاستن از اختيارات وزارت فرهنگ و ارشاد اسلامي است و اين  طرح به نحوي تدوين شده كه اختيارات وزير را در هياتهاي  نظارت و منصفه كاهش مي دهد و اين به نفع مصالح كشور نيست.  غلامحسين جليل خاني در گفت وگو با خبرنگار همشهري در زنجان افزود: وزير فرهنگ و ارشاد اسلامي از مجلس راي  اعتماد گرفته است و نمايندگان مجلس وقتي به وزيري اعتماد كردند، بايد همه به راي مجلس احترام قائل شوند واگر طيفهاي مختلفي در مجلس حضور دارند كه بعضي از آنها سليقه  و روش وزير ارشاد را نمي پسندند، اين دليل نمي شود كه  آنها كاري كنند كه از اختيارات وزارت ارشاد كاسته شود،  زيرا اختيارات وزير بايد متناسب با مسئوليت وي باشد تا بتواند در مقابل مجلس جوابگو باشد.  وي با اشاره به اين كه كاهش اختيارات وزير به نفع كشور و مجلس نخواهد بود، اظهار داشت: در اين صورت اگر مجلس  وزيري را استيضاح و يا مورد سئوال قرار داد، راحت  مي تواند از زير بار مسئوليت شانه خالي كند آن هم به  دليل اين كه مجلس اختيارات او را محدود كرده است. به  همين دليل بايد در طرحي كه شور دوم آن در آينده نزديك در مجلس مورد بررسي قرار خواهد گرفت، نمايندگان مجلس به اين  نكته ظريف توجه داشته باشند و سعي كنند نقش وزارت ارشاد به عنوان يك وزارت خانه اي كه متولي كار فرهنگ، آموزش و مطبوعات است كمرنگ نشود و بتواند از جايگاه قانوني قوي  برخوردار باشد تا در مقابل نمايندگان مجلس در مورد مسائل  فرهنگي و مطبوعاتي پاسخگو باشد.  نماينده مردم زنجان و طارم عليا از آزادي قلم و بيان به  عنوان يكي از نشانه هاي آزادي در هر جامعه اي نام برد و با اشاره به تلاشهايي كه اخيرا" در جمهوري اسلامي براي  محدود كردن اين آزاديها صورت مي گيرد، از جمله توقيف و سپس تعطيلي روزنامه سلام افزود: تعطيلي روزنامه هائي كه  در جهت تنوير افكار عمومي و اطلاع رساني صحيح و اصولي  حركت مي كنند، فقط مشتريان راديوهاي بيگانه را زياد خواهد كرد.  وي گفت: ما نبايد از اينكه روزنامه ها وقايع و حوادث را به صورت صحيح به آگاهي مردم مي رسانند نگران باشيم، وقتي  كه مردم خودشان حامي و صاحب اصلي انقلاب هستند، ما هر چقدر اطلاعات درست و صحيح و اصولي به مردم بدهيم، مردم  در حمايت از نظام، دولت و رهبري مصمم تر خواهند شد.  نماينده مردم زنجان و طارم با اشاره به تلخ و ناگوار بودن حكم صادره در مورد مدير مسئول روزنامه سلام گفت:  بايد در سال امام خميني(ره)افكار و انديشه هاي بلند امام راحل تبيين و به كساني كه از ياران نزديك او بودند بيشتر ميدان داده شود تا بتوانند در بيان افكار و انديشه هاي بنيانگذار جمهوري اسلامي گامهاي بلندي  بردارند، اما از اين كه مي بينيم در سال امام يكي از ياران او و شخصيتي مانند حجت الاسلام موسوي خوئيني ها كه  در دوران ستم شاهي مورد غضب رژيم بود محاكمه و محكوم  مي شود، بسيار متاسفيم. 
