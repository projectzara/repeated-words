 گروه شهرستانها: وزير آموزش و پرورش خواستار تحول اساسي  در ساختار كنوني اين وزارتخانه شد.  به گزارش خبرنگار همشهري در مشهد حسين مظفر در جمع شماري  از فرهنگيان استان خراسان گفت: در حال حاضر ساختار آموزشي و علوم نظري در آموزش و پرورش، يك سويه، خشك و كلاسيك است.  وي با اشاره به اين كه تعليم و تربيت يك سويه جوابگوي  نسل حاضر نبوده و بايد در تعامل بين دانش آموز و معلم  باشد، گفت: در آموزش و پرورش نبايد فقط به بخش آموزشي آن  نگريست و نگرش نو و جديد به اين مقوله براي رشد دانش و بينش دانش آموزان كشور ضروري است.  وي با تصريح اين نكته كه دانش اندوزي دانش آموزان بايد به دانش پژوهي آنان تبديل شود. گفت: با روش هاي كهنه  اجباري، تحكمي و بدون توجه به عقل و فكر نمي توان تعليم  و تربيت را پويا كرد و مشاركت پذيري، مشاركت جويي و تمركززدايي از مسائل مهم و ضروري مديريت در آموزش و پرورش است. حسين مظفر افزود: از روشهاي منطقي و استدلالي  توام با تفكر و انديشه در مجموعه آموزش و پرورش بايد بيشتر استفاده كرد.  وي با اشاره به وظيفه اصلي آموزش و پرورش در فرهنگ سازي  و انسان سازي نسل حاضر گفت: كار تعليم و تربيت علاوه بر تقدس و دشواري آن موجب پويايي انديشه ها در جامعه نيز مي شود.  وي همچنين در مراسم آغاز دوازدهمين دوره مسابقه هاي  ورزشي قهرماني دانش آموزان دختر سراسر كشور در مشهد با اشاره به سخنان اخير مقام معظم رهبري در توجه به نسل  جوان و به ويژه دختران در عرصه هاي ورزشي گفت: ايران  اسلامي بايد به دلاوريهاي جوانانش بر خود ببالد.  وي با تاكيد بر فراهم كردن زمينه هاي رشد و پويايي  دانش آموزان گفت: در نظام اسلامي به همه ابعاد انساني  توجه شده است و سلامتي و نشاط جسم و جان نيز در اسلام  مورد عنايت قرار گرفته است. 
