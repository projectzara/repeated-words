 گروه شهرستانها: معاون وزير فرهنگ و ارشاد اسلامي و رئيس  سازمان ايرانگردي و جهانگردي وجود امنيت و آرامش را لازمه جذب گردشگران عنوان كرد و گفت: در آستانه پديده  كسوف حدود يكصد هزار گردشگر خارجي براي بازديد از ايران  در دفاتر خدماتي كشورهاي خارجي ثبت نام كرده بودند كه  متاسفانه به دليل حادثه كوي دانشگاه تهران تعداد زيادي  از آنها سفر خود را به ايران لغو كردند و طبق آمارها تنها حدود 20 هزار گردشگر خارجي به ايران سفر كردند.  به گزارش خبرنگار همشهري در همدان معزالدين با اظهار تاسف از حادثه اخير اصفهان و حمله گروهي از آشوبگران به  مسافران و جهانگردان گفت: رئيس جمهوري براي شناسايي  عوامل و اعضاء گروه فشار در اصفهان دستور خاص به وزارت  اطلاعات داده است و عمليات شناسايي اين گروه آغاز شده  است. وي با اشاره به اين كه اين گونه رفتارهاي خشونت آميز از سوي عوامل خارجي طراحي شده است گفت: از آنجا كه صنعت  گردشگري يكي از پردرآمدترين صنايع مي باشد، لذا در كشورهايي كه داراي جاذبه هاي توريستي هستند برنامه هايي  از سوي بيگانگان طرح ريزي مي شود تا اين كشورها را ناامن  جلوه دهند.  وي خطاب به آشوبگران افزود: مسلما" مسئولان كشور همگي از مقام معظم رهبري پيروي مي كنند، اگر در جايي احساس شود كه برخورد نامناسب و يا دور از اخلاقي وجود دارد از سوي  رهبري تذكر داده مي شود و مسئولان نيز پيگير امور هستند،  پس ديگر جايي براي اين گونه رفتارهاي خشونت آميز نيست.  رئيس سازمان ايرانگردي و جهانگردي در ادامه با بيان  اقدامات انجام شده براي تسهيل در مسافرتهاي خارجي گفت:  در طي دو سال اخير به دنبال هماهنگي هاي انجام شده با وزارت امور خارجه و سازمان اطلاعات در حال حاضر هيچ گونه  مشكلي در زمينه صدور ويزا نداريم و همه امور صدور ويزا ظرف 48 ساعت انجام خواهد شد.  وي با اشاره به مشكلات موجود در زمينه حمل ونقل مسافران  و جهانگردان از خارج به ايران گفت: براي برقراري  پروازهاي دو طرفه براي جذب ايرانيان خارج از كشور هماهنگي هايي با وزارت راه و ترابري و سازمانهاي  هواپيمايي كشور انجام شده است.  معزالدين با تاكيد بر لزوم برقراري پروازهاي دائمي دو طرفه به كشورهاي خارجي بخصوص كشورهايي اروپايي و آمريكايي گفت: در حال حاضر نسل دوم ايرانيان مقيم خارج  از كشور در خطر انقطاع فرهنگي با كشور اصلي خود هستند كه  براي حل اين معضل در درجه اول نيازمند برگزاري پروازهاي  دو طرفه دائمي هستيم و به يقين اين مسئله به قدري از لحاظ فرهنگي، سياسي و اقتصادي حائز اهميت است كه اين  تصميم ملي بايد هر چه زودتر به اجرا در آيد.  معاون وزير فرهنگ و ارشاد اسلامي خاطرنشان كرد: با بهبود روابط ايران و عربستان پروازهاي اين كشور به مشهد، تهران،  شيراز و اصفهان از 20 روز آينده آغاز خواهد شد و اقدامات مشابهي نيز با كشور سوريه در حال انجام است.  معزالدين در بخش ديگري از سخنان خود اعلام كرد: با هدف  تامين نياز مسافران و جهانگردان و نيز فراهم آوردن  امكانات رفاهي و خدماتي در جاده ها، مجتمع هاي عبادتي و رفاهي بين راهي در محورهاي سياحتي سراسر كشور احداث  مي شود.  وي با بيان اين كه در حال حاضر مطالعات ساخت اين واحدها انجام شده و مسئوليت ساخت اين واحدها را يك شركت نيمه  خصوصي بر عهده گرفته است گفت: مجتمع هاي عبادتي - رفاهي  بين راهي در مسيرهاي تهران - مشهد، تهران - كرمانشاه،  تهران- شيراز و تهران - كرمان به فاصله 50 كيلومتر از يكديگر احداث خواهد شد كه مجهز به امكانات لازم از قبيل  مسجد، غذاخوري، پمپ بنزين و غيره است.  معزالدين با اشاره به سياست سازمان در جهت توسعه و تقويت  فعاليت بخش خصوصي در جهت جذب جهانگرد گفت: به تازگي با تمامي شوراهاي شهر و شهرداران مكاتباتي براي واگذاري  زمين به بخش خصوصي به صورت رايگان و يا به قيمت مناسب براي ساخت هتل انجام شده و اميد اينست كه با همكاري اين  سازمانها بتوانم نياز مكانهاي اقامتي را در كشور تامين  كنيم.  وي با انتقاد از روند ساخت و ساز مهمانسراهاي خصوصي از سوي دستگاههاي دولتي بر لزوم توقف اين ساخت و سازها تاكيد كرد و اظهار داشت: وجود مهمانسراهاي دولتي علاوه  بر تاثير نامناسب در بهره گيري از سرمايه هاي ملي باعث  عدم تمايل بخش خصوصي براي احداث هتل و اماكن اقامتي شده  است.  وي با اشاره به اين كه مهمانسراهاي دولتي در اكثر شهرها فقط به مدت 3 ماه استفاده مي شود و در بقيه ماههاي سال  هزينه هاي سنگيني از سوي دولت جهت نگهداري و محافظت از اين واحدها پرداخت مي شود گفت: به منظور افزايش هتل سازي  توسط بخش خصوصي و نيز جلوگيري از هدر رفتن سرمايه هاي  دولتي، در برنامه سوم ساخت اين گونه واحدها ممنوع خواهد شد و چگونگي استفاده از آنها هم اكنون در حال بررسي است.  معزالدين با اشاره به ظرفيتهاي ايران براي جذب گردشگران  گفت: وجود ايرانيان مقيم خارج از كشور و نيز وجود 300 ميليون شيعه علاقمند براي بازديداز ايران از مهمترين  استعدادهاي بالقوه در بخش گردشگري اسلامي است و اميدواريم كه با برنامه هاي اصولي بتوانيم درآمد ارزي  حاصل از بخش توريسم را تا پايان برنامه سوم به 8 ميليارد دلار افزايش دهيم. 
