 زشت ترين و كينه توزترين نوع خشونت در كوي دانشگاه رخ  داد و عليه دانشجو به كار رفت     گروه سياسي: جمعي از اعضاي اتحاديه انجمن هاي اسلامي  دانشجويان دانشگاهها و مراكز آموزش عالي كشور(دفتر تحكيم وحدت)، بسيج دانشجويي و جامعه اسلامي دانشجويان  روز پنجشنبه به ديدار رئيس جمهوري رفتند.  به گزارش ايرنا، آقاي خاتمي در اين ديدار از دينداري به  عنوان وجه مشترك و بارز همه تشكل هاي دانشجويي ياد كرد و بر لزوم وحدت، همدلي و همفكري ميان اين تشكل ها تاكيد ورزيد.  رئيس جمهوري در اين ديدار حذف عنصر دين را موجب وارد آمدن زيانهاي بزرگ بر جوامع بشري دانست و گفت: بسياري از اين جوامع به رغم پيشرفت در علم و تكنولوژي به دليل  بي توجهي به معنويت خسارتهاي زيادي متحمل شده اند.  وي با تاكيد بر لزوم دفاع و پاسداري از انقلاب،  خاطرنشان كرد: همه تشكلها بايد روي اصول مشترك تكيه كنند و از تبديل شدن اختلافات كه امري طبيعي است، به معارضه،  مخالفت و درگيري پرهيز نمايند.  رئيس شوراي عالي انقلاب فرهنگي در ادامه سخنانش به  خطراتي كه انقلاباسلامي را از درون و بيرون تهديد مي كند، اشاره كرد و لزوم محترم شمردن تنوع و تكثر در جامعه، تحمل يكديگر و هدايت اختلافات در مسير سازنده را يادآور شد.  وي گفت: "از درون نظام نبايد دچار تنگ نظري، سطحي بيني  و توهمات سليقه اي به نام انقلاب و ارزشها شويم بلكه  بايد با شناخت مشكلات و تهديدات دروني و بيروني، هويت  انقلاب را حفظ كنيم. " آقاي خاتمي رمز و راز موفقيت تشكلها و نهادهاي دانشجويي  را شناخت هويت دانشجو و دانشگاه دانست و اظهارداشت:  تشكلهاي بسيج، انجمنهاي اسلامي و جامعه اسلامي دانشجويان،  هر كدام در جاي خود منشا خير هستند و در درون دانشگاهها بايد هويت دانشگاهي و دانشجويي داشته باشند.  رئيس جمهوري وجود تشكلها و احزاب مختلف را در جامعه  امري ضروري خواندو تصريح كرد: اگر احزاب و تشكلها در جامعه تشكيل نشود، كاركردهاي حزبي وجناحي به مراكزي نظير دانشگاهها و مطبوعات كشيده خواهد شد و باندها از اين  مراكز براي اهداف و مقاصد خود سوءاستفاده خواهند كرد.  وي تاكيد كرد: حركت دانشجويي در دانشگاهها بايد به دور از درگيريهاو كاركردهاي جناحي و گروهي باشد چراكه  تشكلهاي دانشجويي متعلق به كل دانشگاهها است.  رئيس جمهوري دانشگاه را" محل پرسش و پرسشگري "خواند و اظهار داشت: نمي توان در دانشگاهها، نهاد و تشكلي تشكيل  داد كه رسالت آن مبارزه با پرسشگري باشد.  آقاي خاتمي در عين حال گفت: هرچه پرسشها در فضاي  امن تري مطرح شود، به پاسخهاي مناسبتري دست خواهيم يافت.  رئيس شوراي عالي انقلاب فرهنگي، منطق و گفتگو را راه حل  مناسبي براي حل اختلافات در جوامع انساني دانست و خاطرنشان ساخت: براي حفظ حدود و حريم ها بايد گفتگو،  منطق و احترام متقابل در بينش ما اصل باشد و در دانشگاهها نيز اين امر پيگيري شود.  وي از نقد و انتقادات منطقي وراه جويانه به  عنوان ضروريات جامعه براي رشد و توسعه ياد كرد و اظهار داشت: "انقلاب را با رفتار حكومت و مواضع جناحها يكي  نگيريم. اگر اعتراض و انتقاد نباشد، پرده وهم آلودي دور رفتارهاكشيده خواهد شد. " رئيس جمهوري تاكيد كرد كه دانشگاه بايد براي گرفتن علم  و تكنولوژي نگاه به بيرون داشته باشد اما متوجه  تهديدهايي باشد كه از بيرون كل جامعه را هدف قرار مي دهد و درعين حال، به معنويت وخودسازي هم توجه كند.  آقاي خاتمي در بخش ديگري از سخنانش با اشاره به حوادث  دردآور و تلخ كوي دانشگاه گفت: خشونت در درون يك جامعه،  آفت بزرگ همه خيرات آن جامعه است و بهرشكلي، محكوم است.  رئيس شوراي عالي انقلاب فرهنگي تاكيد كرد: خشونت درصدد خشكاندن چشمه جوشان و پوياي زندگي و در پي تحميل كردن يك  سليقه و يك فضاي مرگ آلود برجامعه است. متاسفانه،  زشت ترين و كينه توزانه ترين نوع خشونت در كوي دانشگاه  رخ داد و عليه دانشجو به كار رفت.  رييس شوراي عالي امنيت ملي به حضور موثر مردم و همه  اقشار و نيروهاي بسيجي و انتظامي براي پايان بخشيدن به  آشوبهاي اخير اشاره كرد و گفت: باخشونت طلبان برخورد خواهد شد و بزودي هم بيانيه اي منتشر مي شود.  رئيس جمهوري افزود: درزمينه پيگيري اين مسئله، تاكنون  صدها ساعت جلسه تشكيل شده، دهها نفر مصاحبه، صدها سند،  بررسي و مقصران شناخته شده اند.  آقاي خاتمي گفت كه حادثه كوي دانشگاه ريشه يابي شده و بخشي از نيروهايي كه رفتار خلاف داشتند و همچنين برخي از نيروهاي غيرنظامي حاضر در صحنه كه منشا شروع حادثه بودند،  مشخص شده اند.  وي بر لزوم حفظ هوشياري و اعتماد دانشجويان عزيز و ملت  شريف به مسئولان كشور تاكيد كرد و اظهارداشت: دانشجويان  بايد با هوشياري و در چارچوب قانون و با تكيه بر گفتار و منطق، مسايل و مشكلات خود را مطرح كنند.  رئيس جمهوري همچنين با قدرداني از تلاشهاي نهاد نمايندگي ولي فقيه دردانشگاهها براي ايجاد و تقويت وحدت  وهمدلي ميان دانشجويان ابراز اميدواري كرد همواره  دانشگاههايي پويا، بانشاط و زنده داشته باشيم.  آقاي خاتمي گفت: نهاد نمايندگي رهبري منشا وحدت، پويش،  جوشش و منشاآموختن و چگونه پرسش و بحث كردن و منشا تذكردادن نسبت به رعايت اصول ومعيارها بوده و خواهد بود و اميدواريم كه همه، تنوع و تكثر را در چارچوبمعقول  بپذيريم.  گزارش خبرگزاري جمهوري اسلامي حاكي است پيش از سخنان رئيس جمهوري، حجت الاسلام والمسلمين محسن قمي رييس  نهاد نمايندگي مقام معظم رهبري در دانشگاهها، تقويت  همفكري و همدلي، شناخت متقابل تشكلها از يكديگر و نهادينه كردن آن را از اهداف اين نهاد برشمرد. 
