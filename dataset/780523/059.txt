 گروه سياسي: سازمان مجاهدين انقلاب اسلامي با انتشار بيانيه اي به تعطيلي روزنامه سلام اعتراض كرد. در بخش هايي از اين بيانيه آمده است: سلام روزنامه اي بود كه بيش از همه به دفاع از ارزش ها مي پرداخت و اصول  اساسي انقلاب و نظام را پاس مي داشت.  سلام نه خط سازش با آمريكا را تعقيب مي كرد و نه به  ترويج فساد و فحشاء و بي بندباري مي پرداخت سلام نه  تضعيف دين و احكام اسلام را هدف گرفته بود و نه سخنگوي  ايدئولوژي هاي سكولارونه مبلغ لائيسم و جدائي سياست از مذهب بود. تنها جرم سلام افشاي جبهه انحصار و خشونت و تهديد منافع محافل خود سرو باندهاي مافيايي قدرت بود كه  كوشيده و مي كوشند تحت پوشش حمايت از دين و مقدسات،  اهداف قدرت طلبانه و ضدآزادي و مردم سالاري خويش را به  پيش برند.  تعطيلي سلام اثبات كرد كه انحصارطلبان بيش از هر گروه و جناحي به مدافعان راستين خط امام و انقلاب كين مي ورزند و آنان را موانع عمده راه صعود تمام عيار به قدرت  مي بينند.  اعتراض به تعطيلي سلام به هيچ وجه به معناي درخواست  مصونيت قضايي براي فرد يا گروه خاصي نيست. روح پيام دوم  خرداد آزادي، برابري حقوق همه شهروندان و قانونگرايي است  و همگان صرفنظر از شخصيت و پيشينه در برابر قانون و نهادهاي مجري عدالت يكسان اند. آنچه مورد اعتراض است  خروج نهادها از قانون، منطق، عدالت و بيطرفي و آلوده شدن  دستگاههاي دادرسي و قضايي به شائبه هاي جناحي و قرباني كردن عدالت در پيشگاه علائق سياسي و جناحي است.  آنچه امروز بر سلام و موسوي خوئيني ها مي رود نشان دهنده  رفتار غيرقانوني به نام قانون است. وجاهت و صحت قانوني  اصل دادگاه ويژه روحانيت حداقل براي رسيدگي به جرايم  مطبوعاتي، نحوه تشكيل هيات منصفه و تركيب اعضاي آن،  اتهام وارده بر سلام و حكم صادره عليه آن همه وهمه به  شدت از منظر قانون قابل ترديد است.  اتهام آقاي موسوي خوئيني ها و روزنامه سلام، اتهامي  مطبوعاتي است. طبق قانون اساسي كشور داراي قانون مطبوعات  و دادگاه مطبوعاتي است. رسيدگي به پرونده مطبوعاتي سلام  و مدير مسئول آن در دادگاه ويژه روحانيت يك تخلف آشكار از قانون است و راي صادره از آن فاقد وجاهت قانوني است.  علاوه بر اين اتهام وارده نيز هيچگونه مبناي قانوني  ندارد. سلام به بهانه انتشار اسناد محرمانه محاكمه  مي شود. طبق قانون، دستگاه ذيربط بايد پس از اثبات  محرمانه بودن سند، راسا" از انتشاردهندگان به مراجع  قضايي شكايت برد و اين در حالي است كه نه وزارت اطلاعات  و نه حتي خود دادگاه تا كنون نتوانسته اند محرمانه بودن  نامه سعيد امامي - متهم قتلهاي زنجيره اي - را به اثبات  رسانند، مضافا" به اينكه وزارتخانه ذيربط(اطلاعات)نيز شكايت اوليه خود از سلام را پس گرفته است. پس دادگاه  ويژه، سلام را به چه جرمي محاكمه مي كند؟ آيا انتشارنامه  شخصي فردي كه رسما" از سوي سازمان قضايي نيروهاي مسلح به  جنايت و آدمكشي و ارتباط با بيگانگان متهم شده، جرم است؟ آيا سلام با انتشار نامه سعيد امامي، توطئه هاي ضد ملي و براندازانه بيگانگان را برملا ساخته يا اسرار نظام  جمهوري اسلامي را افشاء كرده است؟ دادگاه ويژه روحانيت  آگاه سازي نمايندگان مجلس و ملت ايران از طرحهاي شوم و سياه سعيد امامي و حاميان خارجي يا داخلي را افشاء اسرار و اسناد محرمانه نظام ميدانند؟ آيا اين امر چنين القاء نمي كند كه سلام به عنوان اولين خاكريز جامعه مدني فرو ريزد تا پيش از انتخابات مجلس ششم، ديگر مطبوعات مستقل و ناوابسته به جبهه انحصار و خشونت يكي پس از ديگري به  تعطيلي كشانده شوند؟ و انتخابات در فضايي تك صدايي و خالي از رقيب برگزار شود؟ اگر مشكل جبهه انحصار، سلام، چند روزنامه مستقل و شخصيت هاي سياسي و حتي جنبش دانشجويي بود شايد خوابهاي  قدرت تعبير مي شد، اما فرآيند توسعه سياسي، مردم سالاري  و جامعه مدني بر امواج ميليوني خواست و راي زنان و مردان  و جوانان و همه قشرها و گروههاي اجتماعي ملت ايران به  پيش مي رود و اين همان خاكريزي است كه انحصار و خشونت  قادر به فروريزي آن نيست.  سازمان ما تعطيلي سلام را در جهت بستن فضاي سياسي  مي داند و اعلام مي دارد كه سلام يك روزنامه نيست، يك  راه است و راه ادامه خواهد يافت. 
