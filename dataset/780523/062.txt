   گروه ورزشي: وزير آموزش و پرورش گفت: با تصويب شوراي  عالي آموزش و پرورش، مدارس ورزش در مقطع ابتدايي تاسيس  مي شود.  حسين مظفر عصر جمعه در گفت وگو با خبرنگاران در مشهد افزود: طرح تاسيس اين مدارس به دبيرخانه شوراي عالي  آموزش و پرورش ارايه شده است. وي هدف از ايجاد مدارس ورزش  در مقطع ابتدايي را تعميم ورزش در گروه هاي مختلف سني  بويژه در مقاطع دانش آموزي ذكر كرد.  وزير آموزش و پرورش اين اقدام را گامي در جهت زير ساخت  ورزش كشور دانست و گفت ضرورت ايجاب مي كند برخي از رشته هاي ورزشي نظير شنا و ژيمناستيك از مقطع ابتدايي  آغاز شود.  مظفر افزود: علاوه بر اين در كلاسهاي چهارم و پنجم  ابتدايي يك معلم ورزش بكار گرفته مي شود.  وي گفت: امسال 70 ميليارد ريال به بخش ورزش و تربيت بدني  آموزش و پرورش اختصاص يافته است. 
