   گفت وگو با حسن انوشه به انگيزه انتشار جلد سوم دانشنامه  ادب فارسي  اشاره: در ميان فرهنگها و دايرتالمعارفهاي گوناگوني كه  در چند سال اخير به همت گروهي از دانشوران و اهل فرهنگ و قلم و همراهي بعضي از موسسه هاي فرهنگي منتشر شده است،  دانشنامه ادب فارسي جايگاه ويژه اي دارد اين دانشنامه  كه تاكنون دو جلد از آن به چاپ رسيده و جلد سوم آن در همين روزها روانه بازار نشر شده است، برخلاف تدوين چنين  دانشنامه هايي، در هر جلد به يك موضوع يا حيطه خاص  مي پردازد و اين موضوع دست محققان و پژوهشگران و علاقه مندان كتاب را باز مي گذارد تا درباره هر موضوعي  كه خواستند تحقيق كنند، با مراجعه به همان مجلد تمامي  اطلاعات مورد نياز را بازيابند و از مراجعه يا خريد تمامي مجلدات بي نياز بمانند متن زير حاصل گفت وگويي  كوتاه با حسن انوشه، رئيس دانشنامه ادب فارسي است كه به  مناسبت چاپ سومين مجلد اين اثر شاخص كه به ادبيات و فرهنگ در افغانستان اختصاص دارد، انجام شده است.  * ابتدا از شروع به كار دانشنامه و چگونگي توسعه و پيشرفت آن بگوييد؟ دانشنامه ادب فارسي از شهريور 1372به پيشنهاد آقاي  احمد مسجد جامعي، قائم مقام محترم وزارت فرهنگ و ارشاد اسلامي كه به راستي از خدمتگزاران و دوستداران پرتلاش  فرهنگ ايراني و اسلامي است، كارش را آغاز كرد و تاكنون  توانسته سه مجلد از نتايج فعاليت خود را به نام هاي ادب فارسي در آسياي ميانه در هزار صفحه، فرهنگنامه ادبي  فارسي در هزار و پانصد و سي و پنج صفحه و ادب فارسي در افغانستان در هزار و صد و هفتاد وشش صفحه به چاپ رسانيده  و منتشر كند. دو كتاب نخست به ترتيب در سال هاي 1375 و 1376 انتشار يافته است، اما چاپ مجلد سوم نزديك به دو هفته قبل روانه بازار نشر شده است.  * آقاي انوشه، اصولا" يك دانشنامه چه كار كردي دارد و اهل تحقيق يا علاقه مندان را به چه كار مي آيد؟ دانشنامه ادب فارسي از گونه دايرتالمعارف هاي تخصصي و موضوع آن صرفا" ادبيات فارسي است در اين دانشنامه همه  چيزهايي كه به اصطلاح ربط ادبي دارند و به طريقي به ادب فارسي مربوط مي شوند، به شيوه دايرتالمعارفي كه دادن  بيشترين آگاهي در كوتاهترين مطالب است، به خواننده معرفي  مي شوند و شرحي اجمالي، اما در عين حال، پرفايده درباره  آن ها داده مي شود. وظيفه دايرتالمعارف ها، از تخصصي و عمومي، به دست دادن سررشته اي از هر موضوع طرح شده به  خوانندگان است و به دست آوردن آگاهي بيشتر موكول به  مراجعه به كتابهاي تخصصي درباره هر يك از موضوعات است  كه در دايرتالمعارف براي آن ها مدخلي گشوده شده است.  مثلا" با خواندن مقاله حافظ در دانشنامه نمي توان حافظ شناس شد، بلكه تنها مي توان اطلاعات كليدي درباره وي به  دست آورد و براي شناخت حافظ بايد به ديوان او و كتابهايي كه در شرح غزل هايش و يا تاريخ روزگار او نوشته شده مراجعه كرد.  * چرا آخرين مجلد دانشنامه را به ويژه ادب افغانستان  اختصاص داده ايد؟ افغانستان كشوري است كه سابقه ادب فارسي در آن جا اي بسا بيش از ايران كنوني است. برخي از نخستين گويندگان فارسي  از سرزمين هايي برخاسته بودند كه امروز در خاك افغانستان  قرار دارند. نخستين شاهنامه ها را در بلخ و هرات نوشتند و دربار غزنه كه معروف است چهار صد شاعر در آنجا انجمن  مي كردند، با برگزيدن اميرالشعرا يا ملك الشعرا سنتي را پايه گذاشت كه بيش از هزار سال دوام آورد. درست است كه  امروزه ما ايرانيان و مردم افغانستان در دو واحد سياسي جداگانه زندگي مي كنيم، اما در هيچ كجاي دنيا نمي توان دو ملتي را پيدا كرد كه داراي اين همه علايق  استوار باشند. ايرانيان و افغانها تمدن و فرهنگ مشترك  چند هزار ساله دارند و هر دو ملت از آبشخور فرهنگي،  زباني و ديني يكساني آب مي خورند. اين مرزهاي سياسي هم  كه در كمابيش صد و پنجاه سال اخير پيدا شده نتوانسته  باعث جدايي فرهنگي ميان دو ملت شود. ديوان خليلي يا صوفي  عشقري را در ايران چاپ مي كنند و در كابل و مزار و هرات  و فيض آباد كتابهايي به چاپ مي رسد كه در ايران نيز خوانندگاني دارد. زبان فارسي يا دري ريشه دارترين و رايج ترين و در عين حال داراي غني ترين ادبيات در افغانستان است.  اگر چه از دو زبان رسمي در افغانستان، يكي زبان پشتو است، اما در افغانستان كم تر شاعر يا نويسنده پشتو زبان  را مي توان يافت كه به فارسي نيز شعر نگفته يا اثري به  فارسي ننوشته، كتابي را از فارسي به پشتو ترجمه نكرده يا دست كم در آثاري كه به پشتو نوشته متاثر از زبان و ادب فارسي نبوده باشد. بزرگاني چون خوشحال خان ختك، مهردل  خان مشرقي، عبدالرئوف بينوا، غلام جيلاني جلالي و صدها تن ديگر كه از مفاخر ادب پشتو به شمار مي آيند در شعر و نثر فارسي نيز آوازه اي بلند دارند و اي بسا كه اهميت و آوازه آن ها در ادب فارسي بيش از ادب پشتو است. بنابراين  پژوهش درباره ادب فارسي يا دري در افغانستان جدا از پژوهش در ادب فارسي در ايران نيست و آنچه در افغانستان  به نام زبان و ادب دري خوانده مي شود، بخشي از ميراث  فرهنگي ما ايرانيان نيز به شمار مي رود.  * آيا پيش از اين در اين حوزه با چنين وسعت و دامنه اي  آثاري به چاپ رسيده است؟ در ايران درباره افغانستان هنوز كار چنداني نشده است و با كارهايي كه در اين باره در پاكستان انجام گرفته قابل  قياس نيست. در پاكستان چندين بنياد و موسسه به تحقيق  درباره افغانستان مي پردازند و توانستند شمار زيادي از افغانستاني ها را نيز به خدمت گيرند در اين بيست سالي  كه افغانستان درگير جنگ خانگي است هزاران تن از روشنفكران و اهل قلم افغانستان به پاكستان كوچيدند و در شهرهايي چون پيشاور، كويته و اسلام آباد كارهاي علمي و ادبي خود را از سرگرفتند. كساني چون استاد خليل الله  خليلي با اين كه تنها به فارسي شعر مي گفت و در ايران  دوستان و دوستداران زيادي داشت به جاي آمدن به ايران به  پيشاور كوچيد و فعاليت هاي فرهنگي خود را در آن جا پي  گرفت. در عوض چون بازار كار در ايران رونق و رواج بيشتري  داشت، كساني كه كمتر با كارهاي فرهنگي سروكار داشتند به  ايران كوچيدند و جذب بازارهاي كار ايران شدند. البته  افغاني ها در ايران نيز نشرياتي دارند و كمابيش  كتابهايي نيز منتشر مي كنند. اما با توجه به اين كه  زبان فرهنگي مردم افغانستان زبان فارسي يا دري است،  شايسته است كه در اين حوزه فعاليت بيشتري انجام گيرد و زمينه اي فراهم شود كه شاعران، نويسندگان و پژوهندگان  افغانستاني بتوانند آثارشان را در ايران منتشر كنند و دستشان براي فعاليت هاي فرهنگي بازتر باشد.  * در تاليف اين دانشنامه، آيا از پژوهشگران ادبيات  افغاني هم مدد گرفتيد؟ در تاليف مقالات دانشنامه ادب فارسي چندتن از پژوهشگران  افغانستاني نيز با ما همكاري داشتند و ما از همكاري برخي  از آن ها، مانند محمد اكبر عشيق، محمد جواد خاوري و حمزه  واعظي فراوان بهره برديم. آقاي عشيق كه در مشهد اقامت  دارند كتابهاي فراواني از جاهاي گوناگون تهيه كردند و براي استفاده در اختيار دانشنامه گذاشتند.  * و سخن آخر...؟ افغانستان بيش از بيست سال است كه گرفتار جنگ خانگي است.  در اين مدت هزاران تن از اهل فرهنگ اين كشور ناگزير شدند ميهن خود را ترك گويند و از كشورهاي همسايه تا دور دست هاي جهان پراكنده شوند. يكي كتابش را در مشهد يا تهران و قم منتشر مي كند و ديگري در پيشاور; شاعري دفتر شعرش را در دهلي به دست چاپ مي سپارد و آن ديگر در" كلن  آلمان" يا" ونكوور كانادا". گر چه دانشنامه تمامي كوشش  خود را به كار بسته تا بتواند آگاهي هايي درباره همه  اين ها به دست بياورد، اما اين كوشش ها همه جا موءثر نبوده است و اميدواريم هنگامي كه از چاپ كتاب خبر يافتند يا به دست آن ها رسيد، بيشتر به ياري ما بيايند و در بهتر كردن محتواي آن ما را ياري دهند. البته هيچ  دايرتالمعارفي نمي تواند در همان چاپ اول كامل و بركنار از كاستي ها باشد و چاپ هاي متعدد از اين گونه آثار است  كه رفته رفته از نواقص آن مي كاهد و بر فايده آن  مي افزايد. 
