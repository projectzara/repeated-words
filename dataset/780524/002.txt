 " چراغي را كه ايزد برفروزد هر آن كس پف كند ريشش بسوزد"  اين بيتي بود كه گوينده خبر در يكي از روزهاي ارديبهشت  59 آن را خواند و در ادامه با صدايي هيجان زده خبر شكست  نيروهاي امريكا در طبس را قرائت كرد هنوز هيجان هاي  پيروزي انقلاب و گرفتن سفارت امريكا در ميان مردم باقي  بود، اما آن خبر با اين بيت تلقي شد كه شكست امريكا يك  معجزه الهي بوده است. نسل جوان و به قولي نسل بعد از انقلاب هميشه مترصد زمان بود تا بداند آن روز در صحراي  طبس چه گذشت، ولي هيچ منبعي پاسخگوي پرسش هاي جوانان  نبود. نزديك به دو دهه گذشت تا اين حادثه به كمك سينما زنده شد، اما" توفان شن "نتوانست پاسخگوي سئوالها باشد.  " توفان شن "مي خواهد شكست عمليات طبس را يك امداد غيبي  نشان دهد، اما بينندگان بجاي چنين برداشتي از فيلم، با فيلمي مبهم و گنگ روبه رو هستند. فيلم بافتي دوگانه دارد،  قسمتي از آن فيلم هاي آرشيوي است كه مجموعه اي از اطلاعات را بوسيله گفتار متن و قسمتي ديگر فيلم هاي غير آرشيوي مربوط به حضور امريكا در ويتنام را ارائه مي كند:  گوئي بخشي از يك برنامه سياسي پيش روست. فرماندهي عمليات  به دست افسري است كه جنگ ويتنام را ديده، افسري كه از اول تا آخر عملا" هيچ كاره است، فقط عصباني مي شود و با زيردستانش با تندي حرف مي زند. آن مامور مخفي هم كه همه  جا حضور دارد احتمالا" بايد صهيونيست باشد تا لشكر كفر كامل باشد و اما آن جناب تيمسار ايراني هم دست كمي از آدمهاي ديگر سريال ندارد. بيننده طي اين سالها زياد درباره اين آدمها شنيده است، درست همان تصويري كه  اكثرا" از عراقي ها در فيلم هاي جنگي خودمان ارائه  مي كنيم. به گفته فيلمساز فيلم براساس كتاب خاطرات  " چارلي بكويث "ساخته شده اما اختلافهايي بين فيلم و كتاب به چشم مي خورد، مثلا" برخلاف آنچه كه در فيلم فرمانده  مخالف دعا و معنويت نشان داده مي شود در كتاب با حالت  مشتاق و همراه با احساسات از مراسم نيايش ياد مي شود و ديگر اينكه در پايان سربازان با يكديگر دست به يقه  نمي شوند و نيز رفقاي زخمي خود را رها نمي كنند، بلكه فقط اجساد را نمي برند. به نظر مي رسد شمقدري با ديدگاه خود مطالب كتاب رامورد استفاده قرار داده است.  در فيلم هيچ اتفاق غير منتظره اي نمي افتد و همه چيز روان و معمولي پيش مي رود، از طراحي صحنه هم خبري نيست،  بيننده حتي نماي عمومي منطقه را هم نمي بيند تا دست كم  موقعيت عناصر را نسبت به يكديگر دريابد. فصل شروع توفان  كه مي توانست مهم ترين عنصر در ايجاد امدادهاي غيبي الهي  باشد آنقدر خام از كار درآمده كه به عنوان يك پديده  موسمي طبيعي هم عمل نمي كند، چه برسد به وجه الهي مورد نظر فيلمساز و به همين دليل جهنمي كه مدام از آن حرف زده  مي شود و قرار است لشكر كفار را در خود نابود كند اصلا"  به باور نمي نشيند. كارگردان و عواملش آنقدر مشغول  جلوه هاي ويژه و طراحي صحنه بوده اند كه ازياد برده اند كه اينها زياد مهم نيستند، مهم آدمهاي بلاتكليف و سرگرداني هستند كه مدام دور هم مي چرخند خوب بيننده  قراراست جذب چه چيزي از اين فيلم بشود؟ساختن آثار بزرگ و پر هزينه اي همچون توفان شن وقتي ارزش دارد كه  فيلمنامه اي قوي و محكم داشته باشد. هر چند در شروع فيلم  گفته مي شود كه تمامي اتفاق هاي فيلم براساس واقعيت  بازسازي شده، خيلي دلم مي خواهد بدانم مسافران انقلابي  اتوبوس و راننده تريلر و فرار پسر بچه تا چه حد مستند است؟ اصلا" قصد ندارم اين سئوال را مطرح كنم كه چرا سرمايه هايي اين چنين كلان، صرف ساخت چنين فيلم هايي  مي شود كه حتي عادي ترين بينندگان را هم راضي نگه  نمي دارد، اما مي خواهم بپرسم به چه حقي با تاريخ چنين  رفتاري مي شود، مگر قرار است چند فيلم از اين واقعه  ساخته شود؟ و نكته آخر اينكه چرا سنگ هايي را بر مي داريم كه قادر به بلند كردن و پرتابش نيستيم.  محمد معظمي گودرزي 
