   هر يك از ما در طي دوران زندگي خود" حسادت "را به شكل ها و درجه هاي متفاوتي تجربه كرده ايم. يكي از متداول ترين  انواع حسادت، "حسادت عاشقانه يا رمانتيك "نام دارد، حسادت  عاشقانه، واكنشي پيچيده در مقابل احساس تهديد و يا از دست دادن يك رابطه مهم عاطفي است.  حسادت، عاطفه اي حمايتي است كه ما را نسبت به ميزان  آزردگي ناشي از قطع ارتباطات عاطفي مان آگاه مي سازد و اين آگاهي از شدت آزردگي است كه تعيين مي كند ما در مقابل احساس حسادت چگونه واكنش نشان دهيم.  اغلب افراد معتقدند كه حسادت، بويژه حسادتهاي عاشقانه،  صفتي زنانه است. آيا به راستي حسادت ويژگي خاص زنان است، يا مردان هم به اندازه زنان حسادت را تجربه مي كنند؟ نظريات متفاوتي در اين خصوص مطرح شده است كه برخي از آنها بر حسودتر بودن زنان نسبت به مردان و برخي ديگر به  عدم وجود تفاوت بين زنان و مردان در حسادت تاكيد دارند.  روان شناسان اجتماعي معتقدند: "حسادت "به عنوان پديده اي  فرهنگي- اجتماعي تحت تاثير هنجارهاي اجتماعي است.  " هنجارهاي اجتماعي و نقشهاي جنسيتي خاص زنان و مردان است  كه تعيين مي كنند چه شرايطي براي مردان و چه شرايطي براي  زنان حسادت آميز بوده و هر يك از اين دو جنس در مقابل  احساس حسادت چه واكنشي بايد نشان دهند. از سوي ديگر نظريه پردازان تكاملي، حسادت عاشقانه را صفتي دروني  دانسته كه در بين مردم تمام فرهنگ ها و ملل دنيا به طور يكسان بروز مي كند. از اين ديدگاه علت تفاوت بين زنان و مردان در امر حسادت صرفا" ناشي از عوامل بيولوژيك(زيستي) است.  يكي از جديدترين تحقيقاتي كه به بررسي تفاوت بين زنان و مردان در حسادتهاي عاشقانه پرداخته، تحقيقي است كه توسط " پينس "و" فريدمن "در سال 1998 انجام پذيرفته است. اين  تحقيق به بررسي بيش از 1000 زن و مرد امريكايي و آسيايي  پرداخته و حسادت را از ابعاد متفاوتي مورد مطالعه قرار داده است، اين ابعاد عبارتند از1- فراواني و شهرت  حسادت 2- چگونگي تجربه حسادت 3- علت و مفهوم حسادت براي  هر يك از زنان و مردان. براساس يافته هاي اين تحقيق،  حسادت عاشقانه صفتي مشترك بين زنان و مردان است و هر دو جنس به يك اندازه حسادت را تجربه مي كنند، و تفاوت بين  زنان و مردان صرفا" در جزئيات مربوط به حسادت است. بر اين اساس فرض حسودتر بودن زنان نسبت به مردان بيشتر يك  انتظار يا تصور اجتماعي است تا يك اصل. در اكثريت جوامع،  بروز رفتارهاي هيجاني، عصبانيت و پريشان حالي در هنگام  حسادت براي زنان امري كاملا" طبيعي، ولي براي مردان  رفتاري حاكي از ضعف محسوب مي شود. به رغم اين تصور اجتماعي، شواهد تجربي نشان مي دهد كه مردان به اندازه  زنان در هنگام حسادت دچار آشفتگي مي شوند ولي از آنجايي  كه بروز رفتارهاي هيجاني و واكنش هاي حسادت آميز در مردان نشانه ضعف و آسيبپذيري آنان قلمداد مي شود، مردان  از چنين رفتارهايي امتناع ورزيده و حسادت خود را مخفي  نگاهداشته و يا آن را به صورت خشم نشان مي دهند. زنان به  دليل نقشهاي سنتي زنانه، احساس عدم كفايت شخصي،  برخورداري از موضع قدرت پايين و نتيجتا" وابستگي زياد به  همسر، شرايط حسادت آميز را تهديدي براي روابط زناشويي  خود دانسته و در مقابل آن واكنش شديدتري نشان مي دهند كه  اين واكنش ها اغلب به صورت غمگيني و افسردگي بروز مي كند،  در حالي كه واكنش مردان در مقابل حسادت به دليل  برخورداري از موضع قدرت بالاتر و احساس كفايت شخصي به  واسطه نقش جنسي مردانه، نه به صورت افسردگي بلكه به صورت  " خشم "بروز مي كند.  از نظر روانكاوان علت تفاوت بين زنان و مردان در حسادت  ناشي از چگونگي رشد رواني - اجتماعي آنان است. بدين معني  كه پسران پس از گذراندن دوران كودكي و ورود به مرحله  بلوغ، براي دست يابي به هويت جنسي مردانه، روابط صميمانه  و نزديك خود را با ما در قطع كرده و شروع به پذيرش  الگوهاي جنسي مردانه مي كنند، لذا به واسطه تجربه جدايي  در سنين كودكي قطع يك ارتباط عاطفي در سنين بزرگسالي  براي آنان چندان تهديدآميز نبوده و بهزيستي رواني آنان  را به خطر نمي اندازد، در حالي كه در مورد دختران شرايط كاملا" برعكس است، دختران براي كسب هويت جنسي زنانه  مجبور به حفظ و تداوم ارتباط صميمانه خود با مادر هستند،  لذا حفظ ارتباط، زيربناي هويت زنانه آنان را تشكيل  مي دهد و در سنين بزرگسالي نيز از دست دادن يك ارتباط صميمانه و عاطفي با واكنش هيجاني شديدتري از طرف آنان  همراه خود خواهد بود و به همين دليل اساسا" زنان نسبت به  تك همسري، وفاداري و حفظ روابط زناشويي احساس تعهد بيشتري داشته و خيانت به شريك جنسي در زنان كمتر از مردان مشاهده مي شود. از سوي ديگر نوع اجتماعي شدن مردان  به گونه اي است كه موفقيت و پيشرفت اساس هويت مردانه  آنان بوده و وجود يك رقيب جنسي در روابط زناشويي آنان  نوعي تهديد در جهت كاهش عزت نفس و هويت مردانه ايشان  قلمداد مي شود، لذا واكنش مردان در هنگام حسادت اغلب در جهت حفظ عزت نفس آنان است تا حفظ يك ارتباط صميمانه.  بر اساس نتايج به دست آمده در اين تحقيق از عوامل ديگري  كه در شدت حسادت تاثير مي گذارد، آشنايي نسبت به رقيب است. چه در مورد مردان و چه در مورد زنان، در صورتي كه  فرد شناخت يا تصوري از رقيب خود نداشته باشد، ميزان  حسادت كمتر است، ولي هر چه شناخت بيشتر باشد و يا رقيب يكي از دوستان و يا اعضاي فاميل باشد بر ميزان حسادت  افزوده مي شود. عامل ديگري كه باعث افزايش حسادت مي شود جذابيت و شباهت رقيب است. بدين معني كه هر چه جذابيت  رقيب بيشتر باشد و يا فرد فكر كند كه رقيب شباهت زيادي  به او دارد بر ميزان حسادت او افزوده مي شود.  عامل ديگري كه در اين تحقيق مورد بررسي قرار گرفته است،  واكنش هاي بدني ناشي از احساس حسادت در زنان و مردان است  كه اين واكنش ها به صورت سردرد، حالت ضعف، سرگيجه و تهوع،  بي خوابي، كابوسهاي شبانه، بي حوصلگي و... در زنان و مردان به طور يكسان بروز مي كند، ولي احساس گرماي شديد و گرگرفتگي، عصبيت زياد، احساس حقارت و فرسودگي عاطفي و لرزش اندام در زنان بيشتر از مردان مشاهده مي شود.  طبق نظرخواهي به عمل آمده، تقريبا" همه زنان و مردان بر اين عقيده بودند كه حسادت داراي ابعاد مثبت و منفي است.  از طرفي باعث تضعيف ارتباط شده، ناراحتي هاي روحي و جسمي  ايجاد مي كند، باعث خشم و خشونت مي شود و آزادي طرفين را محدود مي كند و از طرف ديگر حسادت نشان دهنده عشق به طرف  مقابل و صميميت بيشتر است. همچنين زنان بيش از مردان  حسادت را يك ويژگي شخصيتي قابل قبول دانسته و ترجيح  مي دهند همسرشان نسبت به آنان حسود باشد. در هر صورت  مطالعات باليني نشان مي دهد كه افراد سالم در روابط عاشقانه خود كاملا" صادق و خودانگيخته بوده و براي جلب توجه و محبت بيشتر نيازي به تحريك حس حسادت و يا نگران  كردن جنس مخالف خود نمي بينند. در واقع تلاش در جهت  تحريك حس حسادت طرف مقابل نه تنها باعث بهتر شدن روابط نمي شود، بلكه در درازمدت تبديل به بدبيني، خصومت و بي حسي عاطفي خواهد شد.  منبع: نشريه روانشناسي اجتماعي  مترجم: حميرا ميرهاشميان 
