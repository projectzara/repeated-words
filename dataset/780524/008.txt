 گروه علمي فرهنگي: وزير فرهنگ و ارشاد اسلامي ضمن ابراز تاسف از تعطيلي روزنامه سلام گفت: روزنامه سلام يكي از روزنامه هاي شاخص و ممتاز كشور بود كه به اطلاع رساني  دقيق و مناسب و متناسب با مباني نظري انديشه امام  خميني(ره)مي پرداخت. ولي متاسفانه در سال امام خميني(ره) شاهد خاموش شدن چراغ روزنامه سلام بوديم.  دكتر عطاءالله مهاجراني در چهارمين نشست مطبوعاتي خود با خبرنگاران رسانه ها تصريح كرد: البته چراغ آگاهي بخشي و اطلاع رساني خاموش نخواهد شد و روزنامه هاي ديگر، كار اطلاع رساني و آگاهي بخشي را ادامه خواهند داد.  وزير فرهنگ و ارشاد اسلامي ادامه داد: مسئول روزنامه  سلام يكي از نزديك ترين ياران حضرت امام خميني(ره)بود عالي ترين مناصب حكومتي را داشت و دادستان كل كشور بوده  است. او به عنوان مجتهد عادل، عضو مجمع تشخيص مصلحت نظام،  مسئول و مدير حجاج ايراني شناخته شده است طبيعي است كه  همه ما غير از ابراز تاسف نسبت به تعطيلي سلام، سخن  ديگري نخواهيم داشت. وي در ادامه سخنانش در پاسخ به اين  پرسش كه روزنامه سلام به حكم قانون تعطيل شده است، چرا شما از متخلفان حمايت مي كنيد، گفت: دادگاه ويژه روحانيت  نمي تواند به جرائم مطبوعاتي رسيدگي كند. بنابراين در قانوني بودن توقيف سلام با هم اختلاف نظر داريم. به  جرائم مطبوعاتي مي بايست دادگاه مطبوعات با حضور هيات  منصفه اي كه براساس قانون مطبوعات انتخاب شده اند رسيدگي  كند. وي افزود: در مورد تخلف روزنامه سلام هم اگر انتشار نامه سعيد اسلامي را تخلف بدانيم، وقتي وزارت اطلاعات  شكايت خود را پس گرفت ديگر شاكي نبود كه قرار باشد به آن  رسيدگي شود. در صورتي كه كار روزنامه سلام در انتشار اين  نامه شايسته جايزه بود. چون يك گرايش فكري در جهت تحديد آزادي مطبوعات، نويسندگان و در نهايت هم قتل نويسندگان  عمل مي كرد. به همين خاطر بايد از تعطيلي روزنامه سلام  اظهار تاسف كرد. مهاجراني تاكيد كرد: نبايد به گونه اي  عمل كنيم كه اين شائبه به وجود آيد كه برخورد دوگانه  داريم و احساس شود كه دستگاه قضايي برخورد دوگانه دارد.  البته هيچ كسي نبايد براساس سابقه، حاشيه امنيت داشته  باشد. ولي انتشار نامه فرماندهان سپاه به هيچ عنوان با چاپ نامه سعيد اسلامي در سلام قابل مقايسه نيست. ولي با آنها كه نامه فرماندهان سپاه را چاپ كردند، هيچ برخوردي  نشد. نامه فرماندهان سپاه مي تواند بيشتر به مباني امنيت  ملي ما آسيب بزند.  وي در پاسخ به پرسش ديگري كه نامه فرماندهان سپاه  محرمانه نبوده است بنابراين برخورد دوگانه اي صورت  نگرفته است گفت: نامه فرماندهان سپاه بر روي سربرگ سپاه  پاسداران نوشته شده بود و مهر محرمانه هم داشت. رئيس  دادگستري تهران هم از روزنامه هايي كه اين نامه را چاپ  كردند، شكايت كرد ولي موضوع، سرعت، شدت برخورد و پيگيري  بود كه در مورد روزنامه سلام صورت پذيرفت. در حالي كه در موارد مشابه اين سرعت و شدت برخورد و پيگيري را نمي بينيم. در برخورد با مطبوعات در مواردي دوستانه و با ملايمت صورت مي پذيرد و گاهي هم فوري كه البته ما برخورد دوستانه را مي پسنديم.  وزير فرهنگ و ارشاد اسلامي در مورد اين كه چرا براساس  ماده 31 قانون مطبوعات، اعضاي هيات منصفه دادگاه مطبوعات  را مشخص نمي كنيد، اظهار داشت: اعضاي هيات منصفه دادگاه  بايد از سوي وزير فرهنگ و ارشاد اسلامي، رئيس دادگستري  استان و رئيس شوراي شهر انتخاب شوند. ما با اين قصد كه  اعضاي هيات منصفه مطبوعات چهره جناحي پيدا نكند با حضور آقايان رازيني و كرباسچي اعضاي هيات منصفه را انتخاب كرديم. ولي با اقدام آقاي مرتضوي قاضي مطبوعات روبه رو شديم كه 5 نفر از اعضاي هيات منصفه را كه به قول مطبوعات  همه به لحاظ گرايش سياسي در جبهه دوم خرداد هستند- به  مدت 2 سال محروم كردند يك نفر هم كه از قبل شركت نمي كرد.  چون حكم قاضي يك حكم اداري بود، تلاش كرديم كه  تجديدنظري صورت پذيرد كه اين طور نشد.  وي ادامه داد: سرانجام جلسه جديدي با حضور آقايان  عبدالله نوري و رازيني برگزار شد. ولي نخستين پرسشي كه  در اين جلسه مطرح شد اين بود كه آيا ما اختيار انتخابكردن اعضاي جديد هيات منصفه مطبوعات را داريم؟ به علاوه به اين راحتي نيست كه با فردي صحبت كنيم و او نيز عضويت در هيات منصفه مطبوعات را بپذيرد همه كساني  كه به راي قاضي دادگاه مطبوعات محروم شدند از افراد شناخته شده جامعه هستند. ولي در هفته دوم مهر امسال  انتخابات اعضاي هيات منصفه مطبوعات را خواهيم داشت. وزير فرهنگ و ارشاد اسلامي در بخش ديگري از سخنانش با اشاره  به اين كه قانون فعلي مطبوعات داراي ابهام است، گفت: مهم  اين است كه جهت گيري هايي كه در تدوين قانون جديد مطبوعات شده به سمت محدودكردن مطبوعات است يا دفاع كردن  از هويت مطبوعات معتقدم كه اين قانون در جهت محدود كردن  مطبوعات عمل مي كند.  وي افزود: اين كه اعلام شده است مطبوعات از كمك هاي  خارجي استفاده مي كنند، تاكنون ثابت نشده است. بنابراين  اگر اين موارد را نتوانيم اثبات كنيم، تهمت زده ايم. از دادگاه انقلاب و دستگاه اطلاعاتي نيز خواسته ايم كه اگر اطلاعاتي دارند، در مورد اين كه روزنامه ها از كمك هاي  خارجي استفاده مي كنند به ما اطلاع دهند تا در هيات  نظارت بررسي و تصميم گيري كنيم.  وزير فرهنگ و ارشاد اسلامي در ادامه سخنانش گزارشي كوتاه  از سفر به كشورهاي اردن، يمن و پاكستان ارائه داد و گفت:  اين سفرها در چارچوب توسعه روابط ايران با كشورهاي عربي  و منطقه است. به علاوه توسعه اين روابط مي تواند زمينه هاي لازم را براي آشنايي روزنامه نگاران كشور با مطبوعات و روزنامه نگاران كشورهاي منطقه فراهم كند. چون  فاصله روزنامه هاي ما با روزنامه هاي كشورهاي منطقه حتي  اردن زياد است. يكي از روزنامه هاي اردن در 50 تا 60 صفحه منتشر مي شود و هر روز دست كم 30 مقاله خواندني  دارد.  دكتر مهاجراني همچنين در پاسخ به اين پرسش كه چرا هر وقت  فشار بر مطبوعات زياد مي شود به سفر خارج مي رويد؟ گفت:  مي توانيد اين طور بپرسيد كه چرا هر وقت به سفر خارج از كشور مي روم، فشار بر مطبوعات زياد مي شود؟ ولي واقعيت  اين است كه اين سفرها از مدت ها قبل پيش بيني شده است و براساس برنامه قبلي بايد به اين سفرها برويم. ضمن اين كه  اصلا" نمي توانيم پيش بيني كنيم كه قرار است هنگامي كه  به خارج از كشور مي رويم، فشاربر مطبوعات زياد شود. وي  افزود: البته گاهي اوقات شاهد تندروي هايي در مطبوعات  هستيم وبه آنها تذكر مي دهيم. ضمن اين كه رابطه وزارت  ارشاد با مطبوعات رابطه آمريت نيست، بلكه رابطه بحث و گفت وگو و دوستي است.  وي همچنين با ابراز تاسف از حمله به جهانگردان خارجي در اصفهان گفت: ايجاد رعبووحشت و شعاردادن عليه جهانگران  خارجي كه ميهمان ما هستند به لحاظ سياسي، اقتصادي و فرهنگي آثار سوءدارد. كساني هستند كه نمي خواهند چهره  جمهوري اسلامي ايران در جهان چهره اي بانشاط و سرافراز باشد از اين كه عده اي هنوز در بديهيات به سر مي برند متاسف هستم. وي تصريح كرد: جهانگرداني كه به كشور ما مي آيند عمدتا" افراد فرهنگي و علمي هستند كه براي جستجو و تحقيق به ايران مي آيند. قطعا" جهانگردان تفريحي ايران  را انتخاب نمي كنند متاسف شدم از اين كه ايجاد رعبووحشت  براي جهانگردان در اصفهان كه ويترين فرهنگي كشور است،  صورت پذيرفت.  دكتر مهاجراني در بخش ديگري از سخنانش با اشاره به اين  كه تنها اشخاص حقوقي دولتي حق استفاده از ماهواره را دارند گفت: پيشنهاد كرده ايم كه اشخاص حقيقي هم بتوانند با رعايت همان ضوابطي كه در مورد اشخاص حقوقي دولتي جاري  است، از ماهواره استفاده كنند. به عنوان مثال محققاني كه  از سوي دانشگاهها معرفي مي شوند، خبرنگاران و مديران  صداوسيما بتوانند از ماهواره استفاده كنند.  وزير فرهنگ و ارشاد اسلامي، همچنين به مطبوعات توصيه كرد كه بهانه به دست كساني كه دنبال بهانه جويي هستند، ندهند.  وي گفت: در حال حاضر نياز به آرامش داريم، ولي كساني  هستند كه نمي خواهند آرامش در كشور برقرار شود. از اين  رو مطبوعات بهانه به دست آنها ندهند.  وي در پاسخ به اين پرسش كه "شما در گفت وگو با يك شبكه  تلويزيوني خارجي اعلام كرده ايد كه ضرورتي ندارد سياست هايتان ديني باشد و همين كه ميان برنامه هاي شما با دين تعارضي وجود نداشته باشد كفايت مي كند" گفت: اين  كه مجموعه تصميم گيري هاي ما در جمهوري اسلامي در حوزه هاي مختلف بايد منطبق با يك دستور ديني باشد يا همين كه برنامه ها مغاير با دستور ديني نباشند كفايت  مي كند، يك بحث نظري است. وي افزود: شوراي نگهبان در گذشته اين خط مشي را دنبال مي كرد كه مصوبات مجلس شوراي  اسلامي بايستي مطابق شرع باشد، اما اين شورا به تدريج به  اين نتيجه رسيد كه مصوبات مجلس نبايد با شرع مغاير باشد.  مهاجراني گفت: اگر نگاه ما اينگونه باشد كه همه عبارتهاي  يك كتاب منطبق با شرع باشد يا يك كنسرت موسيقي كه برگزار مي كنيم مطابق با شرع برگزار شود، برخي از فقها ممكن است  مخالف برگزاري كنسرت موسيقي باشند اما اگر مبنا را عدم  مغايرت با شرع قرار دهيم دايره گسترده تري براي فعاليت  ايجاد مي شود و ما به عنوان وزارت فرهنگ و ارشاد اسلامي  نمي توانيم در اين زمينه جلوتر از شوراي محترم نگهبان  حركت كنيم.  مهاجراني در پاسخ به پرسشي در باره تئاتر و سينما، كمبود سالن هاي سينما و نمايش تئاتر را از مهمترين مشكلات اين  بخش ها دانست. وي در عين حال به گسترش چشمگير فعاليت  فيلمسازان در كشور اشاره كرد و افزود: تاكنون مراحل ساخت  32 فيلم سينمايي به پايان رسيده و فيلمبرداري 28 فيلم  ديگر انجام شده و مراحل تدوين را مي گذرانند.  وزير فرهنگ و ارشاد اسلامي استقبال چشمگير مردم از سينما را نكته اي قابل توجه در سال جاري دانست و افزود: تعداد تماشاگران سينما در سال جاري 250 درصد نسبت به سال گذشته  افزايش يافته است. 
