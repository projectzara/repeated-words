 گروه علمي - فرهنگي: اثر تاريخي مقبره "حاج آقا شيخ هادي  نجم آبادي" مربوط به دوره قاجار واقع در خيابان شيخ هادي  تهران با شماره 2240 در فهرست آثار ملي ايران به ثبت  رسيد.  مقبره مرحوم آيت الله حاج شيخ هادي نجم آبادي در خيابان  شيخ هادي است كه از شمال به خيابان جمهوري اسلامي و از جنوب به خيابان امام خميني منتهي مي شود.  به گزارش روابط عمومي سازمان ميراث فرهنگي كشور، مرحوم  آيت الله حاج شيخ هادي نجم آبادي فرزند حاج ملا مهدي كه  در علم و اجتهاد مقامي مسلم داشت به سال 1250 ه - ق در روستاي نجم آباد شهرستان ساوجبلاق متولد شد و در سال  1262ه- ق به امر پدر همراه مادر راهي نجف اشرف شد و تا 20 سالگي در آنجا به فراگرفتن مقدمات علوم حوزوي پرداخت.  در سال 1290ه - ق به عزم زيارت و سياحت سفري به مشهد مقدس  كرد و راهي كربلا شد. بعد از مراجعت به تهران امامت  مسجدي در محله سنگلج را كه به نام خودش معروف است بر عهده گرفت.  وي در سال 1291ه - ق منزلش را به خانه محقري كه در جنب مسجد بنا كرده بود انتقال داد.  در سال 1315ه - ق مرحوم ميرزا عيسي معروف به وزير در اراضي متعلق به خود ساخت بناي مدرسه اي را آغاز مي نمايد كه به پيشنهاد مرحوم شيخ هادي مسجدي نيز با هزينه شيخ در جوار مدرسه ساخته مي شود.  آقا شيخ هادي پس از ساخت مسجد به درخواست مردم امامت  مسجد و ولايت امور مدرسه را به عهده مي گيرد و از خانه  جنب مسجد واقع در محله سنگلج به محله كنوني كه مقبره آن  مرحوم و منزل جماعتي از بازماندگان و منتسبان اوست منتقل  مي شود.  مقبره آقا شيخ هادي نجم آبادي كه در سال 1320ه - ق رحلت  نمود توسط مرحوم علي محمدخان، مرحوم مشهدي كاظم آقا تاجر و مرحوم آقا شيخ مهدي فرزند حاج هادي بنا گرديد. 
