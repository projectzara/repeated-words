 گروه علمي - فرهنگي: وزير آموزش و پرورش فعاليت هاي  سازمان نهضت سوادآموزي را براي جامعه ضروري دانست و تاكيد كرد كه اين وزارتخانه هرگز به دنبال تعطيلي نهضت  سوادآموزي نيست.  حسين مظفر روز شنبه در گردهمايي "تبيين ضرورت هاي حال و آينده سوادآموزي يادمان امام خميني(ره)"در اردوگاه شهيد باهنر، گفت: سازمان نهضت سوادآموزي همچون هواپيماي در حال پرواز است و نبايد با ايجاد ياس و دلسردي، آن را به  سقوط كشاند.  وي افزود: ممكن است در بعضي از مناطق، آموزش و پرورش و نهضت سوادآموزي كار موازي انجام دهند كه در اين صورت  براي جلوگيري از صرف هزينه هاي زائد، با تفاهم متقابل  اين مشكل برطرف مي شود. 
