 گروه اقتصادي: جلال رسول اف مدير عامل بانك كشاورزي  ديروز اعلام كرد كه براي جبران بخشي از خسارت هاي وارد شده به كشاورزان امسال حدود 500 ميليارد ريال كمك بلاعوض  به كشاورزان پرداخت مي شود. همچنين حدود 300 ميليارد ريال كارمزد تمديد مهلت پرداخت وامهاي قبلي كشاورزان از سوي دولت پرداخت مي شود.  وي گفت: صندوق بيمه محصولات كشاورزي مبلغ 142 ميليارد ريال براي جبران خسارت كساني كه محصولات خود را بيمه  كرده اند پرداخت مي كند. همچنين براي كمك به كشاورزاني  كه محصولات خود را بيمه نكرده اند و به دليل خشكسالي  خسارت ديده اند مبلغ 350 ميليارد ريال كمك بلاعوض در نظر گرفته شده است.  رسول اف در مورد نحوه پرداخت اين كمكها بيان داشت كه  پرداخت خسارت بيمه ها از طريق قراردادهايي كه موجود است  صورت مي گيرد. ولي در مورد كشاورزاني كه محصولات خود را بيمه نكرده اند هياتي مركب از نمايندگان فرمانداري،  وزارتخانه هاي كشاورزي و جهاد، بانك كشاورزي و سازمان  برنامه، خسارت كشاورزان را برآورد مي كنند و افرادي كه  بيش از 30 درصد خسارت ديده باشند براي دريافت كمك به  صندوق كمك به خسارت ديدگان معرفي مي شوند.  مدير عامل بانك كشاورزي در مورد تمديد وامهاي ساليان قبل  كشاورزان توضيح داد: بحراني ترين مناطق كشور گيلان و مازندران بودند اوايل امسال و قبل از تصويب كمكهاي ويژه  دولت بخشنامه اي صادر شد تا با كشاورزان خسارت ديده اين  مناطق مدارا شود. در همين چارچوب قبل از تصويب قانون در مجلس هم مبلغ 80 ميليارد ريال تسهيلات جديد اعطا شد كه  از جمله 20 هزار دستگاه موتور پمپ تهيه شد كه خود كمكي  بود تا بخشي از مشكلات خشكسالي كاسته شود.  وي در مورد مفاد آئين نامه افزود: بازپرداخت وامهاي  خسارت ديدگان يك سال تمديد شده است و برخلاف خشكسالي  قبلي كه كشاورزان بايد دو قسط را همزمان پرداخت مي كردند،  اين دفعه اقساط معوق در طول دوران بازپرداخت وام تقسيط مي شود تا فشار بازپرداخت وام هم كمتر شود. ضمنا" كارمزد تمديد وام را نيز دولت مي پردازد.  رسول اف در بخش ديگري از سخنان خود با اشاره به توجه  ويژه بنيانگذار كبير انقلاب اسلامي به روستائيان و كشاورزان ابراز اميدواري كرد، جزئيات طرح هاي ايجاد صندوق تامين مسكن روستائيان و اشتغال كارآفرينان روستايي  كه در دستگاههاي دولتي و هيات دولت در حال نهايي شدن  هستند در هفته گراميداشت سالگرد تولد حضرت امام(ره)به  اطلاع مردم رسانده شود.  وي فعاليت بانك كشاورزي را شبيه ترين فعاليت بانكي در كشور به بانكداري اسلامي دانست و گفت: در پايان سال 77 سپرده گذاري در اين بانك نسبت به سال 76 يك هزار ميليارد ريال رشد داشت.  وي با اشاره به ابهامي كه در سقف مانده بدهي هاي ارزي  دولت براي صدور مجوز استفاده از يك ميليارد و پانصد ميليون دلار سرمايه گذاري خارجي در بخش كشاورزي براي  مجلس شوراي اسلامي بوجود آمده است گفت: براساس مصوبه  كميسيون امور اقتصادي و دارايي مجلس شوراي اسلامي،  كميسيون كشاورزي مجلس شوراي اسلامي مكلف شده است طرح  استفساريه اي را تهيه كند تا ابهام قانوني از اين تبصره  برداشته شود.  وي در همين باره افزود: تاكنون طرح هاي مختلفي با ارزش  بيش از 420 ميليون دلار براي جذب اين سرمايه گذاري ها تهيه و تنظيم شده است.  مدير عامل بانك كشاورزي آنگاه به پاسخگوئي پرسشهاي  خبرنگاران پرداخت و در مورد نحوه واگذاري واحدهاي تحت  پوشش بانك به بخش خصوصي اعلام داشت: سال گذشته 12 مورد آگهي مزايده واحدهاي كشاورزي داشتيم كه تاكنون تنها 3 مورد آنها واگذار شده است و دو واحد هم در دست واگذاري  است. امسال نيز با توجه به تبصره 35 قانون بودجه قصد داريم تا امتيازات تازه اي را به شرايط واگذاري اضافه  كنيم.  وي در مورد علل عدم استقبال مردم از واگذاري واحدها كه  همگي سودده بوده اند پاسخ مشخصي ارائه نداد.  در ادامه مصاحبه پرسش هاي ديگري نيز در زمينه رقم دقيق  تسهيلات بانكي براي محصولات استراتژيك نظير گندم، ذرت و..  . و تركيب وام هاو نيز سرانه پرداخت وام به كشاورزان  مطرح شد كه رسول اف پاسخ به آنها را به زماني ديگر موكول  كرد. 
