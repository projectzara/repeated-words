   جمعه گذشته هر بشكه نفت خام برنت در بازار لندن پس از حدود دو سال به 21 دلار براي هر بشكه رسيد گروه اقتصادي: وزير نفت اعلام كرد: پايبندي كشورهاي عضو اوپك نسبت به كاهش ميزان توليد مورد توافق، در ماه  ژوئيه سال جاري بيش از 90 درصد بود.  روابط عمومي وزارت نفت طي بيانيه اي مطبوعاتي اعلام كرد:  بيژن زنگنه رئيس كميته فرعي وزارتي نظارت بر توليد اوپك  با اعلام اين مطلب افزود: ميزان پايبندي اعضاي اوپك به  كاهش توليد نفت در ماه هاي اخير نتيجه روحيه بالاي  همكاري و مسئوليت پذيري كشورهاي توليدكننده نفت عضو و غيرعضو اين سازمان نسبت به مفاد موافقتنامه مارس 99 واجراي تعهدات در امر كاهش ميزان توليد و صادرات نفت  بوده است.  وزير نفت گفت: بيست وششمين جلسه كميته فرعي وزارتي  نظارت بر توليد اوپك، پس از بررسي تحولات بازار و اجراي  مفاد موافقتنامه ماه مارس 99، ضرورت پايبندي اكيد بر سطح توليد مورد توافق اوپك و توليدكنندگان غيرعضو اين  سازمان را حداقل تا پايان سه ماه نخست سال 2000، بار ديگر مورد تاكيد قرارداد.  در همين حال خبرگزاري ها گزارش كردند كه روز جمعه گذشته  هر بشكه نفت خام برنت در بازار لندن پس از حدود دو سال  به 21 دلار براي هر بشكه رسيد و نشان داد كه خواسته  سازمان كشورهاي صادركننده نفت(اوپك)تحقق پذير است.  چند هفته پيش بيژن نامدار زنگنه وزير نفت ايران و سخنگوي  كميته نظارت بر بازار اوپك در پايان جلسه اين كميته در وين به خبرنگاران گفته بود كه قيمت 21 دلار براي  صادركنندگان عمده نفت جهان كه در" اوپك "گردهم آمده اند مي تواند قيمت قابل قبولي باشد.  براساس گزارش خبرگزاري هاي خارجي قيمت 21 دلار در معاملات روز جمعه پايدار نماند و با اندكي كاهش هر بشكه  نفت خام برنت 20 دلار و 88 سنت داد و ستد شد.  قيمت نفت سبك ايران نيز هفته پيش از بشكه اي 20 دلار فراتر رفت  كارشناسان نفتي عقيده دارند رخدادهاي كنوني بازار جهاني  نفت حاكي ازقرارگرفتن اوپك در جايگاه واقعي و كسب سهم  مناسب خود از بازار است. 
