 كرمان- خبرگزاري جمهوري اسلامي: معاون عمران و صنايع  روستائي وزارت جهاد سازندگي گفت كه در دهه گذشته 14 هزار موافقت اصولي براي ايجاد كارگاههاي صنعتي در روستاها صادر شده كه از اين تعداد 4 هزار واحد به بهره برداري  رسيده است.  " مهندس سيد علي روح الامين "در جمع خبرنگاران در كرمان  افزود: اين كارگاهها در زمينه صنايع تبديلي، غذائي،  نساجي، شيميائي و كاني ايجاد شده اند.  به گفته وي احداث واحدهاي صنعتي در روستاها، علاوه بر رونق بخشيدن به روستاها و ارزش افزوده به محصولات  روستائي، ايجاد اشتغال و جلوگيري از مهاجرت روستائيان را بدنبال داشته است.  وي گفت: سال گذشته بالغ بر 200 ميليارد ريال تسهيلات  بانكي بلند مدت براي ايجاد كارگاههاي صنعتي در اختيار روستائيان قرار داده شده است.  معاون عمران و صنايع روستائي وزارت جهاد سازندگي افزود:  500 هزار نفر از روستائيان بافنده فرش دستباف در 280 شركت تعاوني روستائي 21 اتحاديه تعاوني استاني و يك  اتحاديه مركزي تشكل يافته اند.  به گفته وي سال گذشته يك ميليون و 200 هزار متر مربع فرش  دستباف توسط بافندگان فرش روستائي توليد شده كه 90 درصد از اين توليدات به خارج از كشور صادر شده است.  روح الامين گفت: با تحول ايجاد شده در بازار جهاني،  پيش بيني مي شود امسال اين رقم به 2 ميليون متر مربع  افزايش يابد.  وي گفت: عمده موانع و مشكلات در زمينه مقررات صادرات و واردات و پيمان ارزي فرش در سال گذشته با طرح ساماندهي  اقتصادي رياست جمهوري برطرف شده است.  به گفته وي با رفع اين موانع و شناخت و ارتباط با بازارهاي جهاني، تحول چشمگيري در امر صادرات فرش بوجود خواهد آمد.  وي بهبود بخشيدن به كيفيت توليدات و سوق دادن امر توليد و بازاريابي از نحوه سنتي به روش نوين صنعتي و توليد متناسب فرش با نياز تجار خارجي را از جمله برنامه هاي  معاونت صنايع روستائي جهاد ذكر كرد.  روح الامين با اشاره به اينكه صنعت فرش متولي خاصي در كشور ندارد، گفت: حذف دستگاههاي موازي يكي از بحثهاي  اصلي در دستور كار دولت در برنامه سوم است.  معاون عمران و صنايع روستائي وزارت جهاد سازندگي گفت: در حال حاضر بيش از 160 ناحيه صنعتي در نواحي روستائي  فعاليت دارند كه با ايجاد اين نواحي فاصله بين برخورداري  مناطق شهري و روستائي كاهش پيدا كرده است.  روح الامين، تهيه برنامه هاي توسعه موزون در زمينه هاي  صنعتي، كشاورزي و خدماتي براي روستاها با اولويت دادن به  مناطق توسعه نيافته و عشايري كشور را از برنامه هاي  آينده معاونت عمران و صنايع روستائي نام برد.  وي افزود: ارائه خدمات زيربنائي به روستاها، از اين پس  طبق طرح ساماندهي روستاها و متناسب با پتانسيل مناطق  روستائي، براي ايجاد اشتغال صورت خواهد گرفت. 
