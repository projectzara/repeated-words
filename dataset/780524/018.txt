 تهران- خبرگزاري جمهوري اسلامي: وزير صنايع آمادگي اين  وزارتخانه را براي شروع يك كار جدي با همكاري دانشگاه هاي كشور بخصوص "صنعتي شريف "جهت  بكارگيري بيشتر روبوت ها در صنعت اعلام كرد.  مهندس غلامرضا شافعي ديروز در همايش كاربردهاي صنعتي  روبوت هاي فوتباليست ضمن قدرداني از پيروزي دانشجويان  كشورمان بر صاحبنامان جهاني اين علم، اظهار داشت: اين  پيروزي در بخش صنعت براي ما رسالت ويژه اي ايجادكرد تا استفاده از روبوت ها در خطوط توليد صنعت در آينده بيشتر مورد توجه قرار گيرد.  وي گفت: هر زمان سخن از بكارگيري فن آوري هاي جديد و روز مي شود توجه صنعتگران داخلي به خارج جلب مي شود اما تلاش  دانشجويان و تحقق اين كار علمي، فني و صنعتي، عاملي براي  ايجاد اعتماد به دانشمندان، پژوهشگران و سازندگان داخلي  شد.  وي بر ضرورت استفاده از توان علمي دانشجويان در طراحي و توليد روبوت هادر خطوط توليد خودرو تاكيد كرد و گفت: در حال حاضر ژاپن به ازاي هر 10هزار فرد شاغل در بخش صنعت  از 340 روبوت و آمريكا به ازاي هر 10 هزار نفراز 80 روبوت استفاده مي كنند ضمن اينكه صنعت خودروسازي ايران  در استفاده از اين روبوت ها سهم قابل توجهي ندارد.  وي اظهار اميدواري كرد: با توسعه فرهنگ عمومي استفاده  از روبوت در بخش صنعت در كشور، ظرف يكسال آينده بتوان  حداقل 150 تا 200 روبوت را دركارخانه هاي خودروساز كشور بكار گرفت.  وزير صنايع در همين ارتباط از دانشگاه صنعتي شريف و ساير دانشگاههاي صنعتي خواست تا براي بكارگيري و تعيين  مكانيزم هاي استفاده از اين صنعت پيچيده و داراي فن آوري  بالا در صنعت خودروسازي، با وزارت صنايع وخودروسازها همكاري كنند و مطمئن باشند مشكل مالي در اين زمينه  نخواهندداشت.  وزير صنايع از دانشجويان و دانشگاهيان كشور خواست، از توليد اين روبوت ها الهام گرفته و محصولاتي توليد كنند كه اقشار مختلف مردم بتوانند از آنها استفاده كنند. 
