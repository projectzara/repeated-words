 همدان- خبرگزاري جمهوري اسلامي: معاون وزير كشاورزي در نظام بهره برداري گفت: مهمترين و بزرگترين مشكل كشاورزي  كشور مربوط به نظام بهره برداري است.  سيد حسن طباطبايي ديروز در همدان افزود: اكنون از 18 ميليون هكتار زمين هاي كشاورزي، 15 ميليون هكتار آن در مالكيت كشاورزاني است كه اين زمين ها را درقطعه هاي زير دو هكتار كشت مي كنند. وي گفت: كوچك بودن و پراكندگي  زمين هاي زير كشت موجب كاهش توليد درواحد سطح، پرت آب،  عدم سرمايه گذاري مناسب و بهره برداري نامطلوب اززمين هاي كشاورزي شده است. طباطبايي افزود: كمك به طرح  ايجاد و گسترش تشكل هاي تعاوني زراعي وتوليدي، براي رفع  اين مشكلات از سياست هاي كلي وزارت كشاورزي است. وي  يادآور شد: هم اكنون دو ميليون هكتاراز زمين هاي كشاورزي  زير پوشش 700 تعاوني توليدي و زراعي اداره مي شوند. 
