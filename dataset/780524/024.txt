 هفته پيش در جريان رسيدگي به طرح اصلاح قانون انتخابات،  مجلس مقرر كرد كه براي رد صلاحيت نامزدهاي انتخابات  ارائه مدرك مستدل ضروري است به اين ترتيب مي توان  اميدوار بود براي مسئله نظارت بر انتخابات و رد صلاحيت  نامزدهاي جناح ها و گروههاي مختلف راه حلي پيدا شده است  و شدت مباحث در اين زمينه كم خواهد شد.  تا برگزاري انتخابات ششمين دوره مجلس شوراي اسلامي 6 ماه  فرصت داريم و منتخبان از هر حزب، گروه يا جناح سياسي كه  باشند پس از اين انتخابات قانونگزار جامعه خواهند بود و تصويب سياست هاي كلان، ارائه پيشنهاد و راه حل براي  مسائل گوناگون كشور و نظارت بر دولت را برعهده خواهند گرفت. چنين نهادي بر همه ابعاد حيات جامعه ايران موءثر است، تاثيري كه شامل فعاليتهاي اقتصادي جامعه نيز مي شود و به نظر مي رسد كه همه كارشناسان اقتصادي درباره لزوم  اصلاحات اقتصادي متفق القولند.  اقتصاد ايران همچنان به نفت وابسته است، هرچند كه بهاي  آن اكنون به سقف مناسب 20 دلار در هر بشكه رسيده است ولي  نوسانات قيمتش بارها تاثيرات مهيبي بر رونق اقتصادي  گذاشته است و موجب ركود بازار شده است. بخش بزرگي از بنگاههاي اقتصادي همچنان در كنترل دولت يا نهادهايي  مانند بنيادهاست و به علت ضعف هاي مديريتي، پيچيدگي و دست و پاگير بودن مقررات و كمبود احساس مسئوليت ناشي از مالكيت عمومي، اكثر اين بنگاهها ناكارا و زيان ده اند.  از سوي ديگر بخش خصوصي نيز در فعاليت هاي توليدي خود با ديوانسالاري پيچيده و كندي سر و كار دارد كه او را ترغيب مي كند تا به فعاليت هاي كاذب روآورد. سرمايه داران و سرمايه گذاران در مورد دارايي خود احساس امنيت نمي كنند و فرار سرمايه يكي از پديده هاي رايج در ايران است و هياهوهاي سياسي آن را تشديد مي كند ايران هشتمين كشور در جاذبه توريستي است اما درآمد آن از توريسم در جايگاه  هشتادم است.  ايران چهارراه آسياست اما دشمنان خارجي اش از يك سو و تشنجات داخلي از سوي ديگر باعث شده اند تا ترانزيت كالا به آسياي مركزي رونقي نداشته باشد. از دانشگاه هاي ايران  زبده ترين دانشجويان جهان فارغ التحصيل مي شوند اما بهره وري نيروي كار در اين كشور از برخي كشورهاي  آفريقايي هم پايين تر است. تورم، اشتغال و مسكن اكنون  دغدغه هاي هر خانواده ايراني است.  آن كه براي عضويت در مجلس شوراي اسلامي داوطلب مي شود،  قصدش خدمت به آرمانهايي والا از جايگاهي سترگ است. تمامي  گروهها و جناح ها بارها تاكيد كرده اند كه فراهم آوردن  امكان زندگي شرافتمندانه براي آحاد ملت در صدر برنامه هاي آنها جا دارد. مبارزه با تورم، كار براي  جوانان و مسكن ارزان نقطه اشتراك شعارهاي تمام گروههاي  سياسي است، مستقل از اختلافاتشان. اما اين پرسش مطرح است  كه گروهها چگونه مي خواهند اين اهداف را تحقق بخشند،  برنامه ها، اولويت ها و سياستهاي راهبردي آنها را چه  اجزايي تشكيل مي دهند؟ گفتيم تا زمان انتخابات مجلس ششم  6 ماه فرصت باقي است فرصتي كه طي آن گروههاي سياسي و جناحها بايد در آن برنامه ها و ديدگاههاي خود را ارائه  كنند و اجازه دهند تا كارشناسان آنها را به نقد بكشند و نقاط قدرت و ضعف برنامه هايشان را آشكار نمايند. باشد كه  عموم مردم امكان انتخاب آگاهانه را داشته باشند.  علي دادپي 
