 تاريخچه، وضعيت كشت و توليد و مشكلات فراوري وصادرات چاي  در ايران -(بخش پاياني)    ضعف بسته بندي يكي از موانع مهم صادرات چاي ايران است  در بخش نخست گزارش چاي با مروري بر چگونگي پيدايش و ورود چاي به ايران، وضعيت توليد و مشكلات چايكاران را از قول  مسئولان و چايكاران درج كرديم. در بخش پاياني اين گزارش،  ضمن درج نظرات يكي از چايكاران و يك كارشناس، مشكلات و راهكارهاي مربوط به صادرات و واردات چاي و چگونگي وضعيت  اشتغال در اين بخش از صنعت كشور بررسي شده است.  ع. لاهيجي از چايكاران شمال كشور در مورد مشكلات كشت چاي  چنين مي گويد: "چاي از جمله محصولاتي است كه خيلي دير به  عمل مي آيد و براي اينكه يك بوته چاي به بار بنشيند چند سال وقت لازم است. علاوه بر اين كوتاه بودن دوره رشد اين  محصول، پايين بودن ميزان نزولات آسماني در كشور ما و همچنين عدم وجود بذر اصلاح شده از جمله مشكلاتي است كه  چايكاران با آن مواجه هستند. با تمام مسائلي كه در ارتباط با توليد چاي وجوددارد هميشه اين نگراني براي  كشاورزان نيز قابل پيش بيني است كه چاي توليد شده به  قيمت مناسبي خريداري نشودو تمام زحماتي كه كشاورزان  متحمل مي شوند بي نتيجه بماند. نگرانيهاي ناشي از فروش  مناسب چاي موجب مي شود كه اكثر چايكاران نتوانند به صورت  خصوصي محصول توليد كنند و به ناچار تحت پوشش سازمانها و شركت ها درآيند. " يكي از مهندسان كشاورزي نيز در مورد كشت چاي چنين  مي گويد: "طبق تحقيقات و بررسي هايي كه صورت گرفته اگر زمين هاي چايكاري شده به وسيله سيستم تحت فشار آبياري  شوند توليد با افزايش و كيفيت بهتري صورت مي گيرد و در حال حاضر براي افزايش توليد و پاسخ به نياز داخل، 10 درصد از سطح زير كشت چاي در كشورمان تحت پوشش آبياري تحت  فشار قرار دارد. با شروع برنامه هاي جديد نيز حدود 10 هزار هكتار از زمين هاي حاشيه رشته كوه البرز كه استعداد كشت چاي را دارد شناسايي شده و چنانچه به تصويب دولت  برسد اين مقدار نيز به زمين هاي زير كشت چاي اضافه خواهد شد. " حدود يكصد سال از زمان كشت چاي در ايران مي گذرد و در حال حاضر بيش از دو سوم از چاي مورد نياز كشور در داخل  توليد مي شود. اما مصرف چاي خارجي پررونق است. برخي  معتقدند كه ذائقه مردم ايران نسبت به چاي تغيير كرده و بيش از اينكه به طعم چاي علاقه داشته باشند نسبت به  افزودنيها و عطرها و اسانس ها علاقه مند شده اند. برخي  ديگر معتقدند كه چاي ايراني كيفيت خوبي ندارد و مسئولين  با توجه به شرايط خوب كشت چاي در ايران بايد به فكر بذر اصلاح شده باشند تا كيفيت چاي را بالا ببرند و عده اي  ديگر معتقدند به جاي اينكه به سراغ شغل بي رونق چايكاري  بروند، از دلالي و وارد كردن غيرمجاز چاي خارجي سود بيشتري عايدشان مي شود. گروههاي واردكننده چاي قاچاق كه  در اين چند سال اخير تشكيل شده، به مقدار قابل توجهي چاي  قلابي و غيربهداشتي را وارد بازار داخلي كرده است و از آنجا كه همه مردم آشنايي لازم را نسبت به اين قبيل  بسته هاي چاي ندارند، گاهي چاي تقلبي را به راحتي  خريداري كرده و مورد استفاده قرار مي دهند.  مسئولان وزارت بهداشت با صدور اطلاعيه هاي گوناگون مردم  را نسبت به وجود اين قبيل چاي هاي تقلبي در بازار آگاه  مي كنند و متاسفانه بسياري از اينها بسته بنديهاي  غيربهداشتي و چاي آلوده به ميكربهاي مختلف را به همراه  دارد چاي تقلبي يا به صورت قاچاق وارد مي شود و يا اينكه در داخل كشور و در كارگاههاي غيرمجاز تهيه مي گردد.  به گفته يكي از كارشناسان بهداشتي چاي از جمله محصولاتي  است كه مي تواند از نظر پرتوهاي هسته اي سرطان زا باشد و انواع چاي قاچاق و وارداتي غيرمجاز، از طريق سازمانهاي  مسئول تحت هيچگونه نظارت و كنترلي قرار نمي گيرد. در حالي كه چايي كه به طور قانوني وارد مي شود از طريق  كارشناسان سازمان انرژي اتمي نظارت و در صورت غيربهداشتي  بودن عودت داده مي شود.  اعظم ابركوهي، يكي از مصرف كنندگان اين گونه چاي ها چنين  مي گويد: "چندي پيش از دست فروشي يك بسته چاي خارجي با علامت و نشاني كه قبلا" هم تهيه كرده بودم خريدم. وقتي  اين چاي را به منزل برده و دم كردم، قوري چاي را كه خالي  كردم متوجه شدم رنگ چاي رفته و تفاله اي كه باقي مانده  بي رنگ و سفيد است چيزي شبيه به كاه، علف يا چيزهايي از اين قبيل بود كه پس از رنگ كردن و افزودن اسانس به  مشترياني امثال ما قالب كرده بودند. توصيه من به همه  مردم اين است كه هيچگاه اجناس مصرفي خود و همچنين چاي را از دست فروشان و مراكز غيرمجاز تهيه نكنند. زيرا آن جنس  را با ظاهر و بسته بندي آراسته به ما مي دهند در حالي كه  خدا مي داند داخل آن بسته چه چيزهايي وجود دارد. " واردات چاي  به دليل واردات و قاچاق بي رويه چاي در حال حاضر نمي توان آمار دقيقي از ميزان واردات چاي ارائه داد ولي  طبق گفته مسئولان آنچه مورد نياز كشور است رقمي در حدود 15 تا 20 درصد مي باشد كه از كشورهاي هند و سريلانكا به  طور رسمي وارد مي شود.  دكتر محمدعلي نجفي مديرعامل سازمان چاي در مورد واردات  چنين مي گويد: "من معتقدم بيش از هر چيزي رسانه هاي  گروهي بايد پيامدهاي سوءاستفاده از اين نوع محصولات را براي مردم تشريح كنند. مردم نمي دانند كه مثلا" چاي  وارداتي معطر به سبب عطر و طعمي كه دارد، چه عوارضي به  دنبال خواهد داشت. مطبوعات، راديو و تلويزيون و مراكز اطلاع رساني بايد با هماهنگي كارشناسان بهداشتي، مردم را آگاه كنند. در آن صورت مسئولان هم مجبور مي شوند نظارت  كنند. امروزه در كشور ما از چاي حتي به عنوان يك وعده  غذايي استفاده مي شود. فراگيري استفاده از آن نشان دهنده  حساسيت و اهميت آن است، ولي متاسفانه نظارت كافي در اين  زمينه صورت نمي گيرد. " مدير بازرگاني يكي از شركتهاي خصوصي چاي نيز بر اين باور است: "در حال حاضر فعاليت شركتهاي خصوصي در زمينه توليد و واردات چاي زياد شده كه البته تعدادي از اين شركتها معتبر و قابل اطمينان و شناخته شده هستند كه چاي وارداتي  را كنترل و بسته بندي مي كنند و در بسته و اندازه ها و شكل هاي مناسب به مردم ارائه مي دهند. اين شركتها علاوه  بر اينكه در توليد چاي داخلي نقش دارند بخشي از واردات  چاي را نيز عهده دار هستند. اگر مردم با شناختي كه نسبت  به اين شركتها دارند، آنها را نماينده خود دانسته و چاي  مورد نياز را از آنها تهيه كنند، از بهداشتي بودن و غيرتقلبي بودن آن اطمينان بيشتري خواهند داشت؟ صادرات و جايگاه توليد در حال حاضر بيش از 30 كشور در سراسر جهان توليدكننده  چاي هستند و در هر ماه بيش از 27 هزار تن چاي خشك در دنيا توليد مي شود. كشور ما با توجه به ميزان زمين هاي  اختصاص داده شده براي كشت اين محصول، حدود 5/2 درصد توليد جهاني را به خود اختصاص داده است.  رئيس هيات مديره سازمان چاي در خصوص صادرات اين محصول  مي گويد: "از سال گذشته با كمك بخش خصوصي چاي صادراتي  فاقد مواد افزودني و مواد شيميايي آغاز شده است اين نوع  محصول را بسياري از كشورها مي پسندند. در حال حاضر چاي  ايران براي 23 كشور دنيا و به طور عمده كشورهاي منطقه  صادر مي شود.  در اين ميان صادرات چاي به تركيه از رقم بالاتري  برخوردار است. كشورهاي اروپايي از جمله، آلمان، ايتاليا،  فرانسه، هلند و غيره نيز خريدار چاي ايران هستند.  بر پايه آمار سه ماهه اول امسال 6500 تن صادرات چاي  داشته ايم و در سال گذشته حدود 10 ميليون دلار از طريق  صادرات چاي، ارز وارد كشور شده است و امسال نيز با توجه  به افزايش حجم صادرات ارز بيشتري وارد كشور خواهد شد. " دكتر نجفي همچنين مي افزايد: "از زمان صدور چاي زمان  زيادي نمي گذرد و هم اكنون آمار مشخصي در مورد ديگر اقلام صادرات غيرنفتي در دست نداريم كه سهم صدور چاي را نسبت به آن بسنجيم. با اين حال پيش بيني مي شود كه تا پايان امسال 20 هزار تن چاي به كشورهاي خارجي صادر كنيم. " با توجه به مشكلاتي كه در زمينه صنعت چاي وجود دارد طرح  جديدي براي اصلاح ساختار اين صنعت به هيات دولت پيشنهاد شده بود كه با حضور رئيس جمهور و اعضاي شوراي اقتصاد به  تصويب رسيد كه اين طرح در سال 79 قابل اجرا خواهد بود.  به گفته كارشناسان و مسئولين سازمان چاي، بر اساس اين  طرح، ما آزادي عمل بيشتري در افزايش توليد و كيفيت چاي  خواهيم داشت.  در اين طرح به تعزيرات و نظارت مستقيم بر چاي داخل،  كنترل واردات، حمايت از كارخانه داران، ارتقاي كيفيت چاي  و استاندارد كردن آن و همچنين اقدام هاي لازم براي پيدا كردن بازار مناسب پرداخته شده است.  بسته بندي نامناسب مظفري يكي از دست اندركاران توليد چاي در بخش خصوصي،  بسته بندي نامناسب در داخل كشور را دليل ديگري براي عدم  گرايش مردم به محصول داخلي مي داند. به گفته وي:  متاسفانه در كشور ما صنعت بسته بندي هنوز رشد قابل توجهي  نداشته و اين كمبود در مورد بسته بندي چاي نيز به وضوح  ديده مي شود. وقتي يك چايكار حداكثر 50 تا 60 تومان صرف  بسته بندي چاي مي كند، طبيعي است كه اين بسته بندي از كيفيت قابل توجهي برخوردار نباشد. يك بسته بندي خوب علاوه بر اينكه از لحاظ شكل ظاهر مي تواند جذابيت هايي  ايجاد كند، در نگهداري و محافظت از محصول چاي نيز نقش  بسزايي خواهد داشت.  وي همچنين در ادامه مي افزايد: صنايع بسته بندي به خصوص  در كنار زمينهاي كشاورزي چاي مي تواند موجب اشتغال شود و كارخانه هاي بسته بندي عده زيادي از اهالي همان شهر و محل را برايشان اشتغال ايجاد مي كند تا از مهاجرت آنها به شهرهاي بزرگ جلوگيري به عمل آيد. " همايش بين المللي چاي  در آستانه يكصدمين سال كشت چاي در ايران سازمان چاي كشور قصد دارد با برگزاري همايش بين المللي چاي، توانمندي ها،  ضعف ها و سياست هاي آينده اين سازمان را در رقابت با كشورهاي بزرگ توليدكننده چاي در جهان به نمايش بگذارد.  دكتر محمدعلي نجفي رئيس هيات مديره سازمان چاي در مورد اين همايش چنين مي گويد: "نياز ما به يك ديدگاه جهاني و بين المللي در بخش چاي يكي از انگيزه هاي برگزاري اين  همايش بوده است. اين گردهمايي يك ديدگاه جهاني در ما ايجاد كرده است و خود همين مساله از پيامدهاي مثبت آن به  شمار مي آيد.  يافتن پاسخ هاي مناسب در مورد مشكلات گوناگون صنعت چاي  نياز به زمان و برنامه ريزي دارد. ما براي پاسخگويي به  اين چراها وقت گذاشتيم و به اين نتيجه رسيديم كه بايد اين مشكلات در سطح بين المللي و در بين كشورهاي توليد كننده چاي مطرح و بررسي شوند. وجود مسائل مشترك مانند ناآگاهي از امكانات بالقوه موجود در كشورهاي مختلف،  ناآگاهي عمومي مردم جهان از صنعت چاي و مسائل مربوط به  آن، عدم درك حساسيت جهاني و وضعيت راهبردي اين محصول،  بهداشتي يا غيربهداشتي بودن مراحل توليد و فرآوري چاي،  بسته بندي آن، بازاريابي جهاني و تصميم گيري در مورد قيمت جهاني آن و... همه از جمله انگيزه هاي ايجاد اين  همايش بين المللي بوده است. " " ليلا خاكسار" 
