 محمد نوازشريف نخست وزير پاكستان ديروز در يك گفتگوي  مطبوعاتي گفت، كشورش خواستار درگيري و جنگ هسته اي با هند نيست.  به گزارش خبرگزاري فرانسه، او در آستانه بيست و پنجمين  سالگرد استقلال پاكستان در گفتگو با روزنامه الاهرام مصر گفت، پاكستان خواستار جنگ يا رويارويي هسته اي با هند نيست و همواره پيشنهاد گفتگو داده است.  او با تاكيد بر اينكه هند بايد به تعهدات خود براي انجام  گفتگوي دوجانبه براي حل مناقشه كشمير عمل كند گفت،  پاكستان آماده ازسرگيري مذاكرات است.  نوازشريف همچنين گفت، تا زماني كه مشكل كشمير حل نشود روابط دو كشور بهبود نخواهد يافت.  وي گفت، بيل كلينتون به او اطمينان داده است كه شخصا"  براي احياي مذاكرات دوجانبه هند و پاكستان تلاش خواهد كرد.  چند روز پيش و در حالي كه نبرد دوهفته اي بين نيروهاي دو كشور در كشمير خاتمه يافته بود هند يك هواپيماي شناسايي  دريايي پاكستان را با اين توجيه كه وارد خاك هند شده است  هدف موشك قرار داد و 16 تن از سرنشينان اين هواپيما كشته  شدند.  يك روز بعد از آن نيروهاي پاكستاني به طرف دو هلي كوپتر هندي كه قصد نزديك شدن به لاشه اين هواپيما را داشت موشك  شليك كردند به دنبال اين درگيري، دو كشور نيروهاي نظامي  خود را به حال آماده باش درآوردند.  ديروز همچنين نارايانان رئيس جمهور هند هشدار داد،  دهلي نو بايد به حال آماده باش درآيد و خود را براي  رويارويي با هرگونه حمله غيرمنتظره از سوي پاكستان آماده  كند. نارايانان در نطق تلويزيوني خود به مناسبت روز استقلال هند همچنين گفت، براي اجتناب از جنگ در شبه قاره  هند و برقراري صلح با پاكستان تلاش مي كند. 
