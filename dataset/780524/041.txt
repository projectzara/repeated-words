   نوشته: دكتر عبدالمالك تميمي  ترجمه: واحد رسانه هاي خارجي  اشاره:  نويسنده اين مقاله، دكتر عبدالمالك تميمي رئيس بخش  تاريخ دانشگاه كويت و سردبير مجله "عالم الفكر" آن كشور است.  كويت از برخي نهادهاي مدني مانند اتحاديه هاي كارگري و انجمن هاي سياسي و مجلس شورا و مطبوعات نسبتا" آزاد برخوردار است. از اين رو بحث جامعه مدني در كويت بحث  چندان تازه اي نيست. آنچه در پي مي آيد مقاله اي است به  قلم يكي از انديشمندان كويتي كه در زير از نظرتان  مي گذرد.  گروه فرهنگ و انديشه  ساده ترين تعريف جامعه مدني، مجموعه نهادهاي سياسي،  اقتصادي، اجتماعي و فرهنگي غيردولتي است كه جداي از حاكميت، فعاليت دارند. فعاليت اين نهادها فعاليت توده اي  سازمان يافته از طريق حزبها، اتحاديه ها و انجمن هاي  عام المنفعه است.  نهادهاي جامعه مدني، هم رديف و نيروي موازي نهادهاي  رسمي دولتي است كه توازن جامعه را حفظ مي كند و از ارزش ها، انديشه ها و اعمال مثبت اين جامعه در راه  پيشرفت و نوزايي محافظت مي نمايد.  حال كه از جامعه مدني در كويت صحبت مي كنيم لازم است  تاكيد نماييم كه به رغم حضور نسبي برخي از جناح هاي فكري،  سياسي و اجتماعي موجود و به رغم تشكل اين گرايش ها در سازمان هاي غيردولتي و نيمه دولتي با اين همه، اين جناح ها اثر محدودي دارند اما برخلاف پتانسيل توده اي موجود كه در پاره اي از دوره هاي تاريخ معاصر كويت خود را نشان  داده همانند رواج جريان هاي ملي گرا در دهه هاي پنجاه و شصت و رواج جريان هاي مذهبي - سياسي در دهه هاي هشتاد و نود، با اين همه تاثير دولت، تاثيري رايج تر و چيره تر بوده است.  * قانون اساسي و جامعه مدني  ماده 43 قانون اساسي كويت مصوب سال 1962 مي گويد:  " آزادي تشكيل انجمن ها و سنديكاها بر مبناي ملي و با ابزارهاي مسالمت آميز و طبق شرايط و اوضاعي كه توسط قانون روشن خواهد شد تضمين شده است و نمي توان كسي را به  پيوستن به انجمني يا سنديكايي مجبور كرد. " از متن اين ماده و يادداشت تفسيري قانون اساسي برمي آيد كه متني مبني بر آزادي تشكيل احزاب وجود ندارد اما در عين حال، متني نيز وجود ندارد كه آن را تحريم يا ممنوع  سازد.  اين ماده پس از تصويب قانون اساسي در عمل به اجرا گذاشته  شد و نهادهايي همانند انجمن هاي عام المنفعه و سنديكاها تشكيل شد و امروزه كويت داراي جامعه به اصطلاح مدني يا جامعه نمادهاست. اما ظاهرا" اين نهادها به رغم شمار نسبتا" فراوانشان در جامعه كوچك كويت، از جنبه عملي، نقش  محدودي در تحرك اجتماعي و سازندگي داشته اند. ولي به رغم  تشكيل جامعه مدني براساس نهادهاي دولتي و غيردولتي و نقش  عمده اين نهادها، جامعه كويت گرفتار مشكلات اساسي است كه  بايد آنها را شناخت و با آنها برخورد كرد.  & مشكلات چيست؟ برخي از پژوهشگران بر اين باورند كه جامعه كويت به سوي  پراكندگي و گسستگي پيش مي رود و عاملي براي يگانه سازي  ارزش ها و هدف ها و مسايل تكثر آن وجود ندارد. اينان  مي گويند كه جامعه كويت داراي رهبري هاي متعدد است و در درون و درباره آينده خود دچار تشتت است و در تنگناي  توسعه به سر مي برد. در اين جامعه، مخالفان، ضعيف اند و در ايفاي نقشي كه مي توانند انجام دهند، ناتوانند. شايد توضيح گفته هاي اينان را بتوان چنين خلاصه كرد، كه جامعه  كويت طي سه دهه گذشته به سبب عوامل دروني و بيروني، گواه  تقسيم بندي هاي ويژه اي همانند شهرنشينان و چادرنشينان،  گروههاي مذهبي، گروههاي ليبرال، تنش گاه به گاه ميان  دولت و جامعه، بحران توسعه به سبب اسراف، عدم بهره گيري  از شايستگي ها و سستي مديريت دولتي بوده است اين مشكل  به رغم رشد كمي جامعه مدني، راه حلي پيدا نكرده است،  زيرا علت هاي ژرفي دارد كه برخاسته از تكوين دموگرافيك  جمعيت، شرايط اقليمي كويت، سرشت كاركرد دموكراسي و دگرگوني در ارزش ها، بويژه پس از اشغال كويت توسط عراق  است.  خطر چند دستگي ميان لايه هاي جامعه از قضيه اختلاف هاي  ايدئولوژيك يا شخصي گذشته و به خطر چند دستگي قبيله اي و فرقه اي رسيده است. واضح ترين شكل اين چنددستگي را مي توان در آميختگي ميان وابستگي به جناح هاي بنيادگراي  مذهبي و وابستگي قبيله اي و فرقه اي يافت كه آميختگي  مصلحت آميز است، زيرا اين دو وابستگي به طور اساسي با هم  متناقض اند وابستگي به اسلام نوعي وابستگي  انترناسيوناليستي، انساني است كه بر ضد عصبيت و تعصب است.  كويت تنها كشور حاشيه خليج(فارس)است كه از سال 1961 تاكنون آزمون دموكراسي جدي را تجربه مي كند و فرض بر اين  است كه در چارچوب اين روش نمي بايستي تا اين حد مشكلات  بغرنج و خطرناكي داشته باشد. اين كشور نمونه اي است از ويژگي هاي مشترك ميان كشورهاي عربي خليج فارس يا به طور كلي كشورهاي خاور عربي كه در آنها، قبيله گرايي بر تركيب جمعيت، جريان اسلام سياسي، آميختگي بنيادگرايي ديني با قبيله گرايي و پديده مصرف گرايي رايج و مسلط است. از اين رو مي بينيم كه پديده قبيله گرايي بر فرهنگ شهري  برتري يافته و توانسته است شهر را زير تاثير خود بگيرد.  در اينجا به ناگزير بايد نهادهاي جامعه مدني را شرح دهيم  كه در كويت داراي تاثير اجتماعي و سياسي بوده اند.  * انجمن هاي عام المنفعه و قانون اساسي  طبق ماده 43 قانون اساسي، انجمن هاي عام المنفعه در كويت  تاسيس گشته و در عرصه هاي مختلف صنفي و فرهنگي گسترده  شده اند.  اين انجمن ها، نهادهاي اجتماعي و فرهنگي هستند كه هدف  آنها بر مصلحت عمومي استوار است و گروه هايي را نمايندگي  مي كنند كه اغلب از طبقه متوسط و داراي تخصص هاي حرفه اي  متنوع و مختلف هستند. اهميت و گرانسنگي اين انجمن ها براساس عرصه و فعاليت اعضا و اهميت اجتماعي و اقتصادي  آنان با هم متفاوت است. اين انجمن ها، عرصه هاي متعددي  را دربرمي گيرند: انجمن هاي خيريه، فرهنگي، اجتماعي و باشگاه هاي ورزشي. اين انجمن ها از كمك هاي مادي دولت  برخوردارند و هيات هاي مديره خود را انتخاب مي كنند و تابع قانون وزارت كار و امور اجتماعي هستند و از آزادي  فعاليت در محدوده تخصيص ها و قانون انجمن هاي  عام المنفعه برخوردارند.  برخي از اين انجمن ها و سازمان ها، فعاليت قابل توجهي  دارند و در توسعه و نوزايي جامعه كويت مشاركت دارند.  پاره اي از آنها ويترين هاي اجتماعي اند و برخي ديگر از تخصص خود فراتر رفته و ويتريني براي فعاليت هاي سياسي يا سياسي- ديني شده اند. برخي نيز هيچ فعاليتي ندارند و به  باشگاهي براي گردآمدن دوستان بدل شده است.  مي توان گفت كه برخي از انجمن هاي خيريه، سياسي شده و از هدف هاي خود دور گشته و به فعاليت هاي حزبي  پرداخته اند. اغلب انجمن ها و جمعيت هاي فرهنگي و اجتماعي نخبه گرا و فعاليت هايشان فصلي است و به استثناي  اندكي بقيه، تاثير محدودي دارند. باشگاه هاي ورزشي نيز به رغم بودجه هاي كلان دچار مصالح شخصي و قشري شده اند.  همچنين در كويت، گروه هايي در حال تاسيس هستند كه تاكنون  به طور رسمي مجوزي دريافت نكرده اند اگرچه با ماده 43 قانون اساسي و قانون انجمن هاي عام المنفعه همانند جمعيت  حقوق بشر، انجمن مدرسان دانشگاه و اتحاديه ملي دانشجويان  كويت و همانند آنها تعارض ندارند.  * جنبش كارگري  قانون اساسي كويت، آزادي تشكيل اتحاديه ها را طبق ماده  43 تضمين كرده و آئين نامه شماره 38 سال 1964 به اين امر اختصاص يافته است. سنديكاهاي كارگري بخش دولتي و وزارتخانه ها در فاصله سال هاي 19641967 شكل گرفت.  سنديكاهاي كارگري بخش نفت نيز تاسيس شد. پس از آن  اتحاديه كارگران بخش دولتي و اتحاديه كارگران نفت تشكيل  شد و در تاريخ 25/12/1967 از هر دو اتحاديه، اتحاديه  سراسري كارگران كويت شكل گرفت. اين سنديكاها و اتحاديه ها در دهه شصت در جوي عربي و بين المللي شكل  گرفت كه تشكيل چنين نهادهايي را در سايه جريان ملي گرايي  تشويق مي كرد. اين جريان در اين نهادها حضور عملي داشت و جنبش ملي كويت در آن مرحله، نقش مهمي در حمايت از جنبش  كارگري داشت. ازاين رو جنبش كارگري با ابزارهاي  مسالمت آميز به دستاوردهاي سنديكايي و معيشتي فراواني  براي كارگران دست يافت و حضور خوب خود را در عرصه هاي  عربي و بين المللي تثبيت كرد. اما نقش آنها در سال هاي  اخير روبه كاهش نهاد. همچنين گروه هاي سياسي اسلامگرا وارد اين نهادها شده و بر بسياري از آنها چيره شده اند.  اغلب آنها چه در دوره چيرگي جريان هاي ملي گرا و چه در دوره سيطره جريان هاي مذهبي به شدت سياسي شده اند.  برماست كه از آزادي فعاليت هاي سنديكايي در كويت كه  بي شك پديده اي مدني است ستايش كنيم. اما مظهر بورژوايي  جنبش كارگري كويت، خود نتيجه ماهيت دروني اين جامعه است  و برماست كه وضع كارگران كويت را با وضع ديگر بخش هاي  جامعه و نه جامعه هاي ديگر مقايسه كنيم.  * انجمن هاي زنان  قانون انجمن هاي عام المنفعه، تشكيل جمعيت هاي زنان را نيز دربرمي گيرد. در دهه شصت دو انجمن زنان تشكيل شد:  انجمن نوزايي زنان و انجمن فرهنگي - اجتماعي زنان. در نيمه دهه هفتاد باشگاه دختران تاسيس شد. در دهه هشتاد دو انجمن زنان تشكيل شد، يكي انجمن "خرمن هاي صلح "و ديگري  انجمن" تيمار اسلامي ". اين دو وابسته به گروه هاي مذهبي  هستند و علاوه بر كمك هاي دولتي از كمك هاي داوطلبانه  نهادهاي مذهبي مانند" خانه زكات "و" خانه سرمايه گذاري " و همانند آنها برخوردارند.  از ويژگي اعضاي انجمن هاي زنان اين است كه آنان زناني  فعال و متعهد هستند و همگان مي دانند كه گروه هاي مذهبي  موفق شده اند در ميان زنان بيش از مردان كويتي تاثير بگذارند و اخيرا" تشكيل اتحاديه زنان كويت نيز اعلام  گرديد برخي از سازمان هاي زنان بيش از هر چيز ديگر يك  ويترين اجتماعي است.  در جوامع حاشيه خليج فارس، نهادهاي فرهنگي نظير باشگاه ها و انجمن هاي اجتماعي و زنان و سنديكاها و اتحاديه ها و تئاترها و كانون ها و شوراها با گرايش هاي  فكري متعدد اسلامي، ملي و ليبرالي، نقش اساسي در گفت وگوهاي مربوط به توسعه و تحول ايفا مي كنند.  دولت كويت فعاليت هاي فرهنگي را مجاز دانسته و خود پاره اي از نهادهاي فرهنگي را ايجاد كرده است همانند شوراي ملي فرهنگ و هنر و ادبيات. به طور كلي قصد براين  بود كه فرهنگ در چهارچوب ضوابطي حركت كند كه دولت خواهان  آن بود. بايد گفت كه روشنفكران نخبه كويتي از نهادهاي  فرهنگي به خوبي بهره نگرفتند و آنها را به گونه اي فعال  نساختند تا در نقد پديده هاي منفي جامعه، پيشگام باشند.  مطبوعات و پس از آن تئاتر در مقدمه اين گونه نهادهاي  فرهنگي است.  پديده تشكيل سازمان ها و انجمن هاي سياسي كويت به اوايل  دهه پنجاه قرن كنوني باز مي گردد. در دهه پنجاه و دهه  شصت اين سازمان ها محدود به سازمان هايي همچون جنبش ملي  گرايان عرب، اخوان المسلمين و گروه كوچكي از حزب بعث  عربي سوسياليستي بود. اين دوره از پربارترين دوره هاي  تاريخ سياسي جامعه كويت به شمار مي آيد، زيرا كويت محل  گسترش روحيه ملي گرايي عربي بود كه تا مقطع شكست اعراب در جنگ 1967 ادامه يافت. پس از آن مرحله شكست جريان هاي  ملي گرا فرارسيد و راه براي جريان هاي مذهبي و رشد و گسترش آنها آماده گرديد كه در دهه هاي هشتاد و نود به  نيروي اساسي جامعه كويت بدل شدند.  * اشغالگري عراق  عراق با اشغال كويت در اوت 1990 به ويرانسازي جامعه مدني  دست يازيد، نهادهاي اين جامعه را هدف قرارداد، آنها را به پادگان ها و مراكز اطلاعاتي تبديل كرد و جامعه مدني  را به طور كامل ملغي كرد. هدف عراق از اين كار، همسان  سازي وضع كويت با وضع عراق بود. زيرا در آن كشور هيچ  نهاد غير دولتي همتراز نهادهاي رسمي و حزبي دولتي وجود ندارد. مساله مهم ديگر آن كه اشغال كويت، برخي از ارزش هاي اين جامعه را تغيير داد; جامعه اي كه پيش از اشغال با خشونت و تندروي بيگانه بود. آثار اين پديده  تاكنون ادامه دارد و تا مدت ها در آينده ادامه خواهد يافت.  در اينجا مواردي را ذكر مي كنيم كه مي تواند مورد بحث  قرار گيرد:  نخست: در دوره استقلال تا اشغال، گرايش هاي فراواني  متبلور شدند كه نهادهاي جامعه مدني در كويت نمايانگر آنها بودند از جمله مي توان به گرايش هاي زير اشاره كرد:  گرايش هاي رسمي دولتي، گرايش هاي ليبرالي ملي و ميهني و نيز گرايش هاي مذهبي سياسي.  دوم: بررسي پديده جامعه مدني در كويت اين پرسش را مطرح  مي سازد كه آيا حمايت دولت از نهادهاي جامعه مدني باعث  تضعيف اين جامعه شده كه فرض براين است ; براساس فعاليت  داوطلبانه حزبي و سنديكايي توده ها شكل بگيرد يا اين كه  عكس آن رخ داده است؟ سوم: در اينجا پديده تاثير ايل و قبيله بر شهر طي دو دهه  اخير نيز مطرح مي شود. شهر، مركز و عرصه جذب قبيله ها بوده است، اما پس از آن كه قبيله ها با رفتار و كردار خود به عامل موءثري بر شهر تبديل شدند اين وضع تغيير يافت.  اين كار با آميختگي قبيله گرايي با جريان هاي مذهبي شدت  يافت وپديده هاي قبيله اي بر مسايلي همانند انتخابات و پديده پوشاك و همانند آن شديدتر شده است.  چهارم: در اين زمينه جريان هاي مذهبي و تاثير آنها بر جامعه مدني مورد توجه اند كه بر جنبه ظاهري قضايا تاكيد مي كنند; در حالي كه اساسا" به جنبه سياسي اهتمام  مي ورزند و از نهادهاي جامعه مدني بهره برداري سياسي  مي كنند از دارايي هاي سازمان هاي خيريه نيز بهره  مي گيرند.  پنجم: گرچه در كار كرد حزبها و انجمن هاي سياسي و جنبش  ملي كويت جنبه هاي مثبت وجود دارد كه در خلق آگاهي سياسي  و مشاركت در توسعه و تحكيم دموكراسي نمود مي يابد، اما موارد منفي نيز وجود دارد. اين موارد در چيرگي  رمانتي سيسم و عاطفي بودن و مطرح كردن هدف هاي بزرگ و توجه به مشكلات خارج از جامعه كويت نمايان مي شود.  هم چنين جنبش ملي كويت پراكنده است و قادر به فعاليت  سازمان يافته جبهه اي نيست و فعاليت هاي سياسي اش فصلي و موسمي است. 
