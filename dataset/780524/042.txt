   جستارگشايي: ابن سينا فيلسوف بزرگ جهان اسلام، اگرچه  بيشتر، انديشه هاي فلسفي او از معروفيت برخوردار است، ولي در لابه لاي نوشته ها و تاملات فلسفي وي گونه اي  بينش عرفاني، درعين ظرافت و لطافت با ژرفايي در خور انديشمندي چون ابوعلي سينا، به چشم مي خورد. ابن سينا گذشته از اتكاء به سنت معرفتي اسلام و انديشه هاي قرآني  و ايراني، زيرتاثير انديشه ها و آراي فيلسوفان يونان  به ويژه ارسطو قرار داشت. از اين رو وي را يكي از شارحان  ارسطو در شرق جهان اسلام دانسته اند همان گونه كه همتاي  ديگر وي در غرب جهان اسلام ; ابن رشد ديگر شناسا و شارح  ارسطو بود. در نوشتاري كه از پي مي آيد، نويسنده با احاطه به آثار ابن سينا و منابع عربي و فارسي درباره  انديشه هاي وي به بررسي مبحث الهيات در نزد ابن سينا پرداخته است.  گروه معارف  نوشته: دكتر حسن شادروان  ابن سينا با تمامي فضائل و مدارج عالي علمي عصر خود،  به دليل فقدان وسايل تجزيه و تجهيزات آزمايشگاهي مدرن،  در آن روزگار، فاقد اطلاعات تجربي بوده است. چنانكه در تعريف آب آورده است: "جوهر، بسيط". وي در رساله "حدود"، آب را(جوهري بسيط)تعريف نموده مي نويسد:  " جوهر بسيط، طباعه ان يكون باردا" رطبا" مشفا" متحركا"  الي المكان الذي تحت كره الهواو فوق الارض "يعني آب،  گوهر ساده اي است كه طبيعتش سرد و مرطوب و شفاف مي باشد و به طور طبيعي به سوي مكاني كه زير كره هوا و بالاي  زمين است، جريان دارد.  در حالي كه ما امروزه مي دانيم كه آب عنصر ساده و بسيطي  نيست بلكه مركب است(از اكسيژن و هيدروژن).  و ضمنا" آب بالطبع نه سرد است و نه گرم بلكه حرارت آن به  دوري و نزديكيش از منبع حرارت بستگي داشته و امري نسبي  است به حس لامسه انسان و ماهي.  نيز ابن سينا در كتاب" المبدا و المعاد" در رابطه با پيوستگي نفوس انساني با نفوس كرات آسماني مي گويد:  " واما السبب في معرفه الكائنات و اتصال النفس الانسانيه  بنفوس الاجرام السماويه التي بان لنا فيما سلف انها عالمه بما يجري في العالم العنصري. " يعني; اما آنچه موجب شناسايي عالم هستي مي شود و سبب پيوند نفوس انساني با نفوس كرات آسماني مي گردد كه در گذشته براي ما روشن شد كرات مزبور از آنچه در جهان عنصري  مي گذرد، آگاهند.  چنانكه مي دانيم، اجرام آسماني داراي نفوس نيستند بلكه  كراتي هستند كه به طور طبيعي در مدارهاي معيني در گردش اند و تحت نظم خاصي كه در هدايت تكويني مطرح است،  قانون مندند.  اشتباهات ابن سينا را در دو مسئله گذشته قابل اغماض  مي دانيم ليكن افاضات وي در امور عقلي(حسن و قبح)و اعتقادات اصول دين، مايه بسي شگفتي است و مي طلبد كه نسل  كنوني، مقلد صرف سلف نبوده و رجال زده نشويم(به ويژه در امور اعتقادي و مباني دين).  يكي از موارد لغزش بوعلي در قاعده(الواحد لايصدرعنه  الاالواحد)است. وقتي بهمنيار(شاگرد وي)از او برهان  صحت قاعده(الواحد)را مي طلبد، شيخ به ايشان چنين نوشت:  " اگر از واحد حقيقي، مثلا" دو امر صادر شود مانند الف و ب، در آن صورت آن واحد هم مصدر و منشاء الف و هم مصدر و منشاء آنچه الف نيست شده است، در اين صورت اين دو چيز،  ماهيتا" غير هم هستند كه اجتماع نقيضين(كه محال است) پيش مي آيد. "(2) همان طور كه امام فخر رازي گفته: نقيض صدور الف، عدم  صدور الف است. نه صدور چيزي كه الف نيست يعني صدور ب.  چنانكه چون جسم قبول حركت كند و نيز رنگ سياه را. سياه  كه ضد حركت نيست بلكه بين آن دو عموم و خصوص من وجه است  نه نقيض.  قال الرازي: "مثل هذاالكلام في السقوط اظهر من ان يخفي  علي ضعقاء العقول فلا ادري كيف اشتبه علي الذين يدعون  الكياسه والعجب عمن يقني عمره في تعليم المنطق و تعلمه  ليكون له آله "عاصمه "لذهنه عن الغلط ثم لماجاء الي  المطلوب الاشرف(الهيات)اعرض عن استعمال تلك الاله حتي  وقع في الغلط الذي يضحك منه الصبيان. " البته ارباب علوم و فنون ادعاي عصمت نكرده اند تا ما بوعلي را معصوم بدانيم.  خواجه نصير طوسي در كتاب فصول الاعتقاد چنين مي نويسد:  " قالوا لايصدو عن الباري تعالي بلاواسطه الاعقل واحد،  والعقل فيه كثره و هي الوجوب بالغيرو الا مكان الذاتي و تعقل الواجب و تعقل ذاته و لذلك صدر عنه عقل آخر"  يعني: گويند از باريتعالي كه(واحد حقيقي است)بدون  واسطه جز يك عقل، چيزي صادر نمي شود و آن عقل واحد هم  داراي مقام كثرت است كه عبارت باشد از وجوب بالغيرو امكان ذاتي و تعقل واجبالوجود و تعقل ذات خود و به  اعتبار اين چهار مقام، عقل ديگري از عقل اول صادر مي شود.  به همراه نفس و فلكي كه داراي هيولي و صورت است.  فلاسفه، عقل اول را به اعتبار تعقل ذات خود و تعقل  واجبالوجود، منشاء صدور كثرت مي شمارند غزالي پيش از خواجه بر فلاسفه همين اعتراض را وارد كرده كه در تهافت  الفلاسفه آمده است و نيز بوعلي در دانشنامه علائي نوشته  (نشايد كه از واجبالوجود باول وجود جز يك وجود حاصل آيد)(3) سپس سلسله موجودات را از مبداء متعال آغاز مي نمايد و به عقل اول و عقل دوم و... مي رسد.  پاسخ آنكه همان طوري كه عدد 100 با هيچ يك از اعداد پائين تر از خود برابر نيست ولي همه آنها را در بردارد.  چنانكه علم و قدرت، با داشتن متعلقات مختلف در ذات الهي،  وحدت دارند. اما نه به نحو غيريت بلكه برطبق عينيت يعني  همان قاعده اي كه خود او تاسيس فرموده. هر دو مقام مصدري،  در ذات حق جمع اند. بسيط الحقيقه كل الاشياء.(4) ان واجب الوجود فرداني الذات، تام الحقيقه، لا يخرج من  حقيقه شي ء من الاشياء(5) اعتراض ديگري كه بر بوعلي سينا وارد است در تفسير نبوت  است. البته نه در اصل ضرورت وحي و انبياء چه آنكه خود در كتاب نجات مي نويسد:  فالحاجتالي هذالانسان في ان يبقي نوع الانسان و يتحصل  وجوده اشد من الحاجه الي النبات الشعر علي الاشفار و علي الحاجبين....(6) ولي اعتراض و اشكال، در تفسير و معناي وحي و معجزات  انبياء است كه شيخ الرئيس تاويل نادرستي از آن دارد. وي  پس از طبقه بندي الحيوان اما ناطق او غيرناطق و الاول  افضل و الناطق اما بملكه او بغير ملكه والاول افضل و ذوالملكه اما خارج الي الفعل التام او غير خارج و الاول  افضل و الخارج اما بغير واسطه او بواسطه و الاول افضل و هوالمسمي بالنبي واليه انتهي التفاضل....  والوحي هذه الافاضه و الملك هو هذه القوتالمقبوله  المفيضه.(7) يعني وحي از مقوله افاضه است و ملك يا فرشته، عبارتست از قوه مقبوله و فيض افاضه شده از درون است نه موجود خارجي.  آيا مي توان وجود فرشتگان را اين طور انكار نمود؟ پس  نزول و عروج ملائك كه در قرآن مجيد است چه مفهومي دارد؟ پس آيه مباركه تنزل الملائكه و الروح فيها باذن ربهم من  كل امر سلام هي حتي مطلع الفجر(سوره قدر)با تاويلات  شيخ الرئيس چگونه قابل سازگاري است؟ بوعلي در بخش طبيعيات كتاب عيون الحكمه آورده:  والروحانيون من الملائكه وجودهم عال من المكان و عن ان  يكونوا في داخل او خارج(8)يعني ملائكه داراي مكان  نيستند چه داخلي و چه خارجي.  ادامه دارد پانوشتها:  1- رساله في الحدود از مجموعه "تسع رسائل في الحكمه و الطبيعيات" چاپ مصر، / ص 91 2- اسفار الاربعه،  الجزءالثاني من السفرالاول، چاپ تهران(دارالمعارف  الاسلاميه)/ ص 206 3- دانشنامه علايي(بخش الهيات) چاپ تهران - ص 111 و / ص 156 4- كتاب" الاسفار الاربعه " جزء ثاني از سفر اول / ص 368 5- اسفار جزء ثاني ص  / 368 6- نجات، طبع مصر، ص 304 و رساله في اثبات  النبوات و تاويل رموزهم و امثالهم / ص 123 7- رساله  في اثبات النبوات و تاويل رموز / هم 8- عيون الحكمه  من منثورات المهد الفرنسي، ص 20 
