   گروه شهري: كارشناسان پيش بيني مي كنند باپيوستن  راهنمايي و رانندگي تهران به شهرداري، ابزارهاي مديريت  ترافيك و همچنين آمد و شد خودروها در سطح شهر از نظر كمي  و كيفي اصلاح و ارتقاء خواهد يافت.  به گزارش خبرنگار ما، بسياري از كارشناسان امور حمل و نقل و ترافيك بر اين باورند كه الحاق اداره راهنمايي و رانندگي تهران به شهرداري در حقيقت تكميل حلقه مديريت  ترافيك است.  مهندس مرتضي الويري - شهردار تهران اوايل هفته گذشته به  هنگام بازديد از طرحها و توان تجهيزاتي شركت كنترل كيفيت  هوا اعلام كرد لايحه الحاق اداره راهنمايي و رانندگي  تهران به شهرداري به زودي به مجلس شوراي اسلامي تقديم  خواهد شد كارشناسان مسائل شهري، اين اقدام شهرداري را،  در راستاي تلاش شهردار تهران به منظور ساماندهي حمل و نقل درون شهري و ترافيك تلقي مي كنند. به اعتقاد آنها شهردار تهران دريافته است كه حلقه مفقوده اي در زنجيره  مديريت ترافيك تهران وجود دارد كه اين مهم مي تواند با ادغام اداره راهنمايي و رانندگي با شهرداري تهران محقق  شود.  در اين ميان كارشناسان ترافيك و حمل و نقل مي گويند يكي  از اصلي ترين دلايل ترافيك سنگين حاكم بر معابر عمومي،  فقدان يك مديريت واحد براي اداره، هدايت و نظارت بر ترافيك است. در شرايط كنوني بخشي كه مسئوليت سياستگذاري  ترافيكي را به عهده دارد، فاقد بازوي نظارتي و اجرايي  است و همين موضوع موجب شده است بسياري از برنامه ها،  جامه عمل نپوشد و شهروندان از اين نظر بزرگترين  زيان ديدگان به شمار آيند.  محمود برآبادي - كارشناس ترافيك مي گويد: وجود شرايط بد ترافيكي در معابر به ويژه بزرگراهها به دلايلي از جمله  نبود يك مديريت واحد ترافيك است حقيقت امر اين است كه  اگر بين مجري قانون و سياستگذار وحدت عمل وجود داشته  باشد مي توان شاهد ترافيكي روان و سالم بود و اين مهم  نيز خوشبختانه زمينه اجرايي دارد و ادغام اداره راهنمايي  و رانندگي تهران در شهرداري طبيعي ترين و كوتاه ترين راه  جهت داشتن ترافيك روان است.  امرالله شهروي - رئيس اسبق اداره راهنمايي و رانندگي  تهران بزرگ نيز در اين باره مي گويد: اصولا در تمام  شهرهاي بزرگ دنيا، پليس ترافيك يا همان اداره راهنمايي و رانندگي زير نظر شهرداري ها فعاليت مي كنند. البته اداره  راهنمايي و رانندگي تا قبل از تشكيل نيروي انتظامي زير نظر شهرداري فعاليت مي كرد.  وي گفت: جدابودن اداره راهنمايي و رانندگي از شهرداري طي  سالهاي اخير لطمات زيادي وارد آورده است و اين در شرايطي  انجام گرفت كه مي شد در دوره مديريت شهرداري توسط آقاي  كرباسچي از امكانات بسياري جهت ساماندهي ترافيك استفاده  كرد.  شهروي با اظهار اين مطلب كه الحاق اداره راهنمايي و رانندگي تهران به شهرداري موجب افزايش توان مديريت  ترافيكي و استفاده بهينه از امكانات و نيروي انساني  موجود در راهنمايي و رانندگي خواهد شد، افزود: تعيين  تكليف ايست سنج هاي(پاركومترها)نصب شده در كنار معابر عمومي و قطعا راه اندازي مجدد آنها پس از يك وقفه دو ساله، مي تواند نخستين ثمره ادغام اداره راهنمايي و رانندگي با شهرداري باشد.  خبرنگار ما مي نويسد: به نظر كارشناسان در صورت ادغام  اداره راهنمايي و رانندگي در شهرداري مي توان شاهد پيامدهاي مثبتي بود كه استفاده بهينه از نيروي انساني از آن جمله است شاهد هستيم كه اداره راهنمايي و رانندگي در مقاطع زماني خاصي، پاره اي طرحها را در دستور كار خود قرار داد كه به دلايلي از جمله كمبود پرسنل، استمرار نيافت حال با توجه به امكانات و توان شهرداري تهران  پيش بيني مي شود افزون بر هدايت ترافيك، مي توان ناظري  دقيق بر حسن اجراي قوانين مربوط به عبور و مرور بود.  گفته مي شود شهرداري تهران در پي تصويب لايحه الحاق  اداره راهنمايي و رانندگي تهران به شهرداري، چند طرح به  منظور ساماندهي ترافيك و عبور و مرور به مورد اجرا خواهد گذاشت. 
