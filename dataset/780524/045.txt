 گروه شهري: در فواصل 50 متري در معابر و گذرگاه هاي شهر تهران جايگاه ها و سطل هاي زباله نصب مي شود.  مهندس محمد حقاني معاون خدمات شهري شهرداري تهران در جلسه معاونين خدمات شهري و فضاي سبز مناطق بيست گانه  شهرداري تهران اظهار داشت: به تدريج جايگاه هاي زباله در معابر و گذرگاه هاي شهري كه ظرفيت نصب آن را دارند،  تعبيه مي گردد و در محورهايي كه محدوديت دارند نيز نسبت  به استقرار سطل هاي زباله اقدام مي شود.  به گزارش روابط عمومي معاونت خدمات شهري شهرداري تهران،  مهندس حقاني با اشاره به ضرورت طراحي مناسب به منظور ساختار جايگاه ها و سطل هاي زباله تصريح كرد: تاكيد شهردار تهران در جريان بازديد خود از طرح هاي سازمان  زيباسازي در خصوص ضرورت قانون مند نمودن موضوع طراحي  شهري به كليه سطوح از طراحي فضاي كالبدي شهر گرفته تا طراحي نمادهاي شهري از جمله جايگاه ها و سطل هاي زباله  تعميم خواهد يافت. وي در توضيح كاربرد سطل هاي زباله  يادآور شد: اين سطل ها به منظور ريختن زائدات و ضايعات  عابران در حال عبور از معابر و گذرگاه ها نصب خواهد شد.  وي خاطرنشان ساخت: اين جايگاه ها به منظور حفظ كيسه هاي  زباله شهروندان و جلوگيري از پراكنش محتويات آن ها در ساعات شب تا هنگام تخليه آن ها از سوي خودروهاي حمل  زباله و انتقال به مكان هاي دفع زباله تعبيه خواهند شد.  از جمله اهداف اين طرح حذف نازيبايي ها و زشتي زدايي از شهر و كاهش آلودگي هاي تصويري و بصري از گذرگاه هاي شهري  و اعتلاي كيفيت محيط شهري، حفاظت محيط زيست شهري، حفظ آراستگي و پاكيزگي شهر و ارتقاي فرهنگ زيست اجتماعي در شهر مي باشد. گفتني است در گذشته نيز جايگاه ها و سطل هاي زباله در معابراصلي شهر نصب شده است كه با گذشت  زمان به تدريج فرسوده شده بودند كه با اجراي طرح فوق به  زودي جايگاه ها و سطل هاي جديد زباله جايگزين آنها خواهد شد. 
