 گروه شهرستانها: استاندار يزد در جمع اعضاي شوراي  اتحاديه انجمنهاي اسلامي دانش آموزان استان گفت: در بحثهاي سياسي بايد دقت شود مرز جريان خودي با مخالفين  يكي نشود و ما دشمن فرضي براي خودمان نتراشيم و از خودي ها تلقي دشمن نداشته باشيم.  به گزارش خبرنگار همشهري در يزد مهندس سفيد افزود: اين  براي جامعه ما افتخار است كه ضمن اشتراك در اصول،  آزادانديشي داريم و بايد سعي كنيم روحيه آزادي خواهي،  آزادي طلبي و تحمل نظر مخالف در جامعه تقويت شود.  وي تصريح كرد: اين كه بخواهيم همه بايد مثل ما فكر كنند به كلي تصور باطلي است و در عمل بايد فضايي ايجاد شود تا معتقدين به نظام و ولايت فقيه بتوانند با هر گرايشي  نظرات خود را ابراز كنند.  استاندار يزد گفت: هستند كوته فكران و كج انديشاني كه  مي خواهند درك و شعور جوانان ما بالا نرود و ما وظيفه  داريم تا با آنها مبارزه كنيم و اين در صورتي امكان پذير است كه ما تلاشمان در جهتي باشد كه نظريات و برداشتهاي  مقام معظم رهبري و رياست محترم جمهوري در مورد جوانان در جامعه پياده شود. 
