 * با ديدگاههاي واپس گرا و متحجري كه آزادي را در مقابل  دين و امنيت قرار مي دهند بايد با مناظره و استدلال برخورد كرد * كسي كه به دليل حوادث اخير در مسير بي ديني قرار گيرد در حقيقت او هم كشته شده است  * حوادث اخير تاوان نقش مهمي بود كه دانشگاهها پس از دوم خرداد ايفا كردند * بايد از هر عملي كه اين شبهه را در اذهان ايجاد كند كه تشكلهاي دانشجويي اسلامي در دانشگاهها به عنوان اهرم تامين نظرات و اهداف عناصر سياسي مورد استفاده قرار مي گيرند پرهيز شود گروه شهرستانها: با ديدگاههاي واپس گرا و متحجري كه با نظريه پردازيهاي مبتني بر اسلام، آزادي را در مقابل دين  و امنيت قرار مي دهند بايد به شيوه مناظره، استدلال و برخورد فكري در دانشگاهها عمل كرد.  به گزارش خبرنگار همشهري در تبريز وزير فرهنگ و آموزش  عالي كه به منظور اظهار همدردي و دلجويي از دانشگاهيان  در جمع رئيسان دانشكده ها و استادان دانشگاههاي تبريز سخن مي گفت همچنين افزود: اين عده افرادي هستند كه حتي  امام پيش از پيروزي انقلاب آنها را تخطئه مي كرد و اينها مبنايي براي مشروعيت بخشيدن به خشونتهاي خود ندارند و نظام در مراحل بعدي بايد با اين افكار متحجر برخورد كند.  دكتر مصطفي معين در بخش ديگري از اظهاراتش درباره حوادث  كوي دانشگاه تهران و تبريز گفت: صرف نظر از هتك حرمت به  دانشجويان، ورود نيروهاي نظامي و شبه نظامي، غارت و سرقت  اموال دانشجويان از جمله خارجيها، آنچه قابل تحمل نبود اين كه ما در كشورمان با همه استعدادهاي خدادادي در ابتداي قرن جديد كه همه چيز در حال تحول است فرصتها را به راحتي از دست مي دهيم.  وي به حوادث 20 تير دانشگاه تبريز اشاره و تاكيد كرد:  البته وسعت حادثه محدودتر از كوي دانشگاه تهران بود اما تحت الشعاع قرار گرفتن موضوع و مسائل حاشيه اي سبب شد دانشگاه تبريز از مظلوميت مضاعفي برخوردار باشد. البته  از همان ساعات اوليه موضوع به صورت شفاهي به دولت و گزارش شوراي دانشگاه به شوراي امنيت ملي ارجاع و پاسخ  بسيار قاطعي از سوي رئيس جمهوري صادر شد.  وي با اشاره به حضور خود در جلسه غيرعلني مجلس گفت: ظلم  به دانشگاه تبريز بايد با هر صدا يي مطرح شود كه آخرين  آن در همان جلسه غيرعلني بود كه خيلي در قضاوت نمايندگان  تاثير گذاشت و همگي بر پيگيري موضوع تاكيد كردند.  دكتر معين همچنين گفت: ما مكتبي داريم كه موظفيم در همه  شرايط براساس چارچوب و معيارهاي آن حركت كنيم، اگر مهاجمي بر اثر احساسات تحريك شد و دست به خشونت زد ما بايد با او طبق معيارهاي علمي برخورد كنيم و اين به  معناي بي تفاوتي نيست و شيوه اي است كه از دانشگاهيان  انتظار مي رود. گرچه محافلي كه اين فجايع را به وجود آوردند هدفشان غير از اين مواضعي است كه ما بر آنها اصرار مي ورزيم.  وزير فرهنگ و آموزش عالي با اعلام اين كه در حوادث اخير دستهايي درصدد قرباني و بدنام كردن دانشگاهها بود و سعي  داشت با گسترش آشوب آن را به جامعه بكشاند و نظام را با مشكل مواجه كند، همچنين اظهار داشت: اعمال خشونت باري كه  توسط نيروهاي شبه نظامي انجام شد هيچ مبنايي نداشت و براي اولين بار پس از انقلاب رئيس دانشگاهي مورد ضرب و شتم قرار گرفت كه البته ايشان با صبر و بزرگواري برخورد كردند.  دكتر معين با اشاره به اين كه واقعيات با تمام تلخي بايد گفته شود افزود: آيا پس از 20 سال از وقوع انقلاب ديدگاههاي امام اين بود كه دانشگاهها اين گونه مورد هجوم  قرار گيرند؟ وي با تاكيد بر شناسايي علل و عوامل حوادث اخير گفت: شان  علمي دانشگاه اقتضاء نمي كند كه قضاوت بكنيم و اگر تحليلي در اين مورد ارائه مي شود براساس قراين و شواهد موجود است و براي قضاوت نهايي بايد منتظر گزارشهاي كميته  تحقيق باشيم و دستگاه قضايي بايد جنايتكاران حوادث را به  صورت علني محاكمه كنند.  وزير فرهنگ و آموزش عالي خاطر نشان كرد: بزرگترين خطري  كه امروز با آن مواجه هستيم خسارت از دست دادن نسل جوان  انقلاب است و حوادثي مانند تهاجم به دانشگاه تهران و دانشگاه تبريز نشان دهنده جدي تر شدن اين خطر است.  وي دانشجويان را دست پروردگان انقلاب خواند و گفت:  كوچكترين ناپاكي و رگه ناخالصي در نسل دوم انقلاب وجود ندارد.  دكتر معين گفت: آنچه باعث نگراني بيشتر است اين است كه  جلب اعتماد و دلجويي از آسيبديدگان بسيار مشكل است و اين نگراني هم وجود دارد كه اگر كسي به خاطر حوادث اخير در مسير بي ديني قرار گيرد او هم كشته شده و عده اي نسبت  به اصل مسائل ديني بدبين شده اند، ما آنها را به بي ديني،  لااباليگري و سكس متهم مي كنيم در حالي كه ما قبل از آنان بايد زبانشان را بفهميم و اين مشكل ماست ; ضمنا" اين  حوادث مرحله گذاري در ساختار اقتصادي، اجتماعي محسوب مي شود كه مستلزم هوشياري، آگاهي و انگيزه قوي و آرماني  است.  وي در بخش ديگري از اظهاراتش يكي از وظايف دانشگاهيان را تعهد نسبت به جامعه توصيف كرد و گفت: دانشگاهها پس از واقعه دوم خرداد نقش مهمي ايفا كردند كه اين حوادث تاوان  آن اتفاقات بود و ديواري كوتاهتر از دانشگاه و دانشجو پيدا نشد اما دانشجويان و دانشگاهيان نبايد احساس دلزدگي  و دلسردي كنند و وفاقي كه در كشور نسبت به مظلوميت  دانشگاهها به وجود آمده، نقطه عطفي است.  وي با تاكيد بر حفظ خويشتن داري و همبستگي ملي در برابر انواع خطرات گفت: دانشگاهها نبايد نسبت به حساسيت هاي  موجود بي تفاوت باشند.  وزير فرهنگ و آموزش عالي همچنين از تاسيس مركز عالي  تحقيقات فلسفي علامه محمدتقي جعفري و مركز تحقيقات علوم  پايه ايران در دانشگاه تبريز خبر داد و در پاسخ به  سئوالي در مورد تصويب بسيج دانشجويي به عنوان يك كانون  در مجلس افزود: براساس بينشي كه امام و رهبري نسبت به  قداست بسيج و نقش فراگير ملي، انقلابي و فراجناحي دارند بايد به اين نهاد نگريست لذا بسيج دانشجويي محوري براي  تقويت اتحاد و همبستگي بين تمامي دانشجويان موءمن و معتقد به نظام و آرمان هاي بزرگي چون عدالت، امنيت، آزادي هاي  فردي و اجتماعي است، بنابراين از هر گونه عملكردي كه اين  شبهه را در اذهان به وجود آورد كه تشكلهاي دانشجويي  اسلامي در دانشگاهها به عنوان يك اهرم در جهت تامين  نظرات و اهداف عناصر سياسي مورد استفاده قرار مي گيرند،  بايد پرهيز كرد.  دكتر معين در پاسخ به سئوال ديگري در مورد توفيق دولت در تحقق قانون گرايي گفت: قوه مجريه كه محوريت آن برعهده  هيات وزيران است مظهر حاكميت كشور است و بايد به آرمانها و مواضع اعلام شده خود پايبند باشد و رئيس جمهوري طي دو سال گذشته اين پايبندي را هم در گفتار و هم در عمل نشان  داده است.  وي همچنين در پاسخ به پرسشي در مورد اين كه وزارت فرهنگ  و آموزش عالي از دانشجويان دستگير شده چگونه دفاع خواهد كرد گفت: با توجه به اصل تفكيك قوا در قانون اساسي قوه  مجريه نمي تواند در روند بررسي قضايي دانشجويان دستگير شده دخالت كند، اما انتظار مي رود به عنوان دستگاه  مسئولي كه در جريان دقيق دستگيريها، اتهامات، نحوه  برخورد با دستگيرشدگان و رسيدگي به اتهام آنان قرار مي گيرد بتواند از طريق اختيارات و وظايف قانوني خود از حقوق دانشجويان و دانشگاهيان با توجه به شرايط و مصالح  عمومي دفاع كند. 
