 * حضور مردم، شادابي، نشاط و اطمينان به آينده را نويد مي دهد گروه شهرستانها: آقاي خاتمي رئيس جمهوري ديروز در پيامي  به مناسبت افتتاح همزمان 30 طرح مخابراتي در استان  كردستان، با ابلاغ صميمانه ترين سلام ها به مردم كردستان،  بر تلاش دولت در محروميت زدايي از استانهاي  توسعه نايافته كشور تاكيد كرد.  به گزارش خبرنگار همشهري در سنندج رئيس جمهوري در اين  پيام با اشاره به احساس مسئوليت خود در برابر كشور، مردم  و همه اقوام، از وجود محروميت در بعضي استانها اظهار تاسف كرد و گفت: استان كردستان از جمله استانهايي است كه  محروميت هاي زيادي دارد و اين محروميت ها ضمن آن كه ريشه  در گذشته دارد جنبه مزمن به خود گرفته است.  آقاي خاتمي در بخش ديگري از پيام خود كشور و انقلاب را متعلق به مردم دانسته و تاكيد كرد: هر چه مردم بيشتر در صحنه حاضر باشند آينده انقلاب و نظام ما تثبيت شده تر است و حضور مردم شادابي، نشاط و اطمينان به آينده را نويد مي دهد.  وي با اشاره به جوان بودن جمعيت كشور، از پسران و دختران  كشور به عنوان جوانان باشور و شعور ميهن ياد كرد و افزود:  حضور پسران و دختران غيور كرد در عرصه هاي سياسي،  اقتصادي و فرهنگي مي تواند نشاط و شادابي بيشتري را به  كشور و آينده بهتري را به ما نويد دهد.  طرحهايي كه امروز با حضور وزير پست و تلگراف و تلفن  به طور همزمان در شهرستانهاي بانه، سقز، مريوان، قروه،  كامياران، بيجار، ديواندره و سنندج به بهره برداري رسيد شامل 4 مركز مخابراتي پرظرفيت شهري، مركز تلفن همراه، 3 ساختمان و مجتمع مخابراتي، كد و توسعه كانال هاي  بين شهري 6 مركز و 18 واحد مسكوني سازماني است كه براي  ساخت و راه اندازي آنها 5/25 ميليارد ريال هزينه شده است. 
