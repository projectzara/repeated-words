 گروه سياسي: شوراي عالي امنيت ملي ديشب با انتشار اطلاعيه اي آخرين يافته هاي كميته تحقيق اين شورا را درباره حادثه كوي دانشگاه منتشر كرد.  براساس اطلاعيه مفصل كميته تحقيق شوراي عالي امنيت ملي،  اين كميته در تحقيق خود به اين نتيجه رسيده است كه  راهپيمايي بي مجوز دانشجويان مسبوق به سابقه بوده است و در همه موارد قبلي بدون هيچگونه حادثه اي پايان يافته  است، اما در حادثه جمعه 18 تيرماه، بي تدبيري و اهمال  بخشي از نيروي انتظامي باعث تشنج و درگيري شده است.  در اين گزارش، بر اين نكته تاكيد شده است كه تعدادي  عناصر شناخته شده برخي گروههاي شناخته شده در صحنه  درگيري حضور فعال داشته اند و دخالت برخي از آنها در تهاجم به كوي دانشگاه محرز گرديده است.  در اين گزارش همچنين آمده است مجموعه دستگاههاي سياسي،  فرهنگي و امنيتي كارآمدي لازمي براي پيش بيني حادثه را نداشته اند و تذكر به دستگاههاي ذيربط ضروري است.  نكته قابل توجه ديگر در گزارش كميته تحقيق اين است كه  نيروهاي شخصي غيررسمي از ساعت 2 بامداد جمعه از طريق يك  نظام ارتباطي هماهنگ، در محل حاضر شده اند كه در ميان  آنها افراد شناخته شده اي مشاهده شده اند(در گزارش  منتشر شده نام ها همه حذف شده است) در پايان گزارش كميته تحقيق، اعلام شده است پس از بررسي هاي لازم مقصرين را به طور مشترك و با هماهنگي  بازرسي ناجا شناسايي نموده و افراد زير را به مراجع  ذي صلاح معرفي مي نمايد: سرپرست ناحيه انتظامي تهران  بزرگ، فرمانده يگان ويژه ناحيه انتظامي تهران بزرگ،  فرمانده" نوپو" و نيروي پليس شخصي يگان ويژه، جانشين  فرمانده" نوپو"، دو تن از فرماندهان گروهان از يگان ويژه  ضداغتشاش، جانشين ناحيه انتظامي منطقه مركزي(صرفا"  به علت بي تدبيري و تصميم، لكن در ضرب و شتم مشاركت  نداشته است)، نيروهاي كادر" نوپو" و ساير افرادي كه توسط بازرسي ناجا مشخص شده است.  به علت انتشار ديرهنگام اطلاعيه كميته تحقيق و همچنين  مفصل بودن اين گزارش، در ساعات پاياني ديشب موفق نشديم  متن كامل آن را به چاپ رسانيم.  متن كامل اين اطلاعيه در همشهري فردا درج خواهد شد. 
