 گروه سياسي: منطقي نيست كه فكر كنيم مي توانيم يك سليقه  برترو حاكم بر جامعه داشته باشيم.  حجت الاسلام والمسلمين سيدعبدالواحد موسوي لاري در نخستين كنگره سراسري حزباسلامي كار با بيان اين مطلب افزود: به هيچ نحو نه مقبول است و نه منطقي و نه زمينه  تحقق دارد كه ما فكر كنيم مي توانيم در يك جامعه با پيچيدگي جامعه ما، يك سليقه برتر حاكم داشته باشيم و ساير سليقه ها زمينه ظهور و بروزنداشته باشند.  وي وجود احزاب و گروهها و تشكلهاي سياسي را نشان دهنده  چند صدايي بودن جامعه دانست و گفت: اولين بهره اي كه از تشكل ها و احزاب مي گيريم اين است كه براي داخل و خارج  تفهيم مي كند كه اين جامعه داراي تنوع در سليقه ها است.  آقاي لاري افزود: پيام دوم وجود تشكلها و احزاب در جامعه اين است كه از نظر مديريت در اين جامعه تنوع سليقه  رسميت يافته يعني اين حقيقت نهفته در جامعه توسط متوليان  و مديران جامعه نيز رسميت پيدا كرده و محترم شمرده شده  است.  وزير كشور با اشاره به ويژگيها و تاثيرات ناشي  ازتشكلهاي سياسي و صنفي و يادآوري اين موضوع كه افرادي  كه درچارچوب احزاب و گروههاي سياسي فعاليت مي كنند اين  واقعيت را پذيرفته اند كه ديگر سليقه ها و انديشه ها را مجال طرح دهند و سعي نكنند كه رقيب را حذف يا طرد كنند،  گفت: اين تعامل منطقي ازديگر پيامهاي وجود چنين گروهها و احزابي در جامعه محسوب مي شود.  وزير كشور در ادامه به برگزاري انتخابات ششمين دوره  مجلس شوراي اسلامي اشاره كرد و گفت: وزارت كشور در پايان  هفته جاري بخشنامه اي در ارتباط بااستعفاي نامزدهاي  انتخاباتي منتشر خواهد كرد.  وي با تاكيد بر اين كه وزارت كشور جز به برگزاري يك  انتخابات سالم وبه دور از هياهو و جار و جنجال و حذف و طردها با رعايت كامل حقوق همه مردم به چيز ديگري  نمي انديشد گفت: ما معتقديم همه افرادي كه نظم اجتماعي و قانون اساسي را پذيرفته و مي خواهند رقابت داشته باشند همه صالح هستند مگر اين كه براي عدم صلاحيت آنها سند و مدركي ارائه شود. 
