 تهران- خبرگزاري جمهوري اسلامي: هفتمين اردوي سالانه  انجمن هاي اسلامي دانشجويان دانشگاههاي سراسر كشور(دفتر تحكيم وحدت)روز گذشته با پيام آقاي سيد محمد خاتمي  رئيس جمهوري در دانشگاه صنعتي اصفهان آغاز به كار كرد.  متن پيام رئيس جمهوري كه توسط سيد جعفر موسوي استاندار اصفهان قرائت شد به شرح زير است:  بسم الله الرحمن الرحيم  خواهران و برادران عزيز دانشجو و دانشگاهي ;  اعضاي محترم انجمن هاي اسلامي دانشجويان دانشگاههاي  سراسر كشور فرصت را مغتنم مي شمارم و با تقديم  صميمانه ترين مراتب سلام و ارادت خودبه محضر دانشجويان و دانشگاهيان عزيز وآگاه و گرانقدر، براي همه  دلسوختگان ودلبستگان عزت و سربلندي اسلام وايران آرزوي  توفيق و بهروزي مي كنم.  امروز دانشگاه به عنوان نهاد مقدس زايش و رويش دانش و فرهنگ و پايگاه استوارديانت و آزادي و فرزانگي و نقطه  اميد نظام جمهوري اسلامي و ملت شريف و بزرگوار ايران است،  استقلال و آباداني و سرفرازي كشور در سايه پيشرفت  واقتدار دانشگاه و آگاهي و اراده دانشگاهيان ودانشجويان  انقلابي، بيدار و آگاه حاصل مي شود و به تعبير حضرت امام  خميني(ره)مقدرات جامعه دردانشگاه رقم مي خورد.  برهمين پايه است كه اهتمام و عزم رهبري معظم انقلاب و نظام و دولت برنگاهداري و بالابردن منزلت و شان اين نهاد مهم و پاسداري از حرمت و قداست دانشگاه و دانشجو و نيز گسترش و ژرفا بخشيدن به خردورزي و پويايي و نيروبخشيدن  به تلاش علمي و فرهنگي و اجتماعي همه ساحت هاي علمي و سرزنده نگاه داشتن دانش پژوهان و دانشجويان بوده و خواهد بود.  فاجعه دردآوري كه در هفته هاي اخير در دانشگاه تهران و تبريز رخ داد ودل و ديده همه خيرخواهان، عالمان و صاحبنظران و مسئولان و همه مردم رشيدو متعهد را به درد آورد، بدون ترديد برشتاب و شدت اين همت و اراده  خواهدافزود. دانشگاه، مكان مقدس وامن و دين و دانش و آزادي است و بايد دربرابر هر گونه جريان خشونت طلب و تشنج آفرين ايستاد تا درخت آگاهي، بيداري و دانش و انديشه  روز بروز بارورتر گردد.  برشما دانشجويان عزيز و فهيم و متدين است كه با نيرو بخشيدن به انديشه و استواركردن عمل خويش از حقيقت و هويت  دانشگاه و دانشجوي طراز انقلاب وشايسته مرحله نوين حيات  انقلابي و ملي به بهترين وجه دفاع كنيد ونگذاريدكه مفهوم  و واقعيت آن درلابه لاي برداشت ها و تلقي هاي  نادرست و تعميم هاي غلط و ناپختگي ها و ناسنجيدگي هاي  نظري و عملي گم شود.  امروز كشور ما دريكي از حساسترين مقاطع حيات سياسي و اجتماعي خويش به لطف خداوند و مستظهر به شايستگي اين ملت  بزرگ موقعيت تازه اي را در عرصه هاي ملي و بين المللي  يافته است.  فرهنگ اسلام ميراث ايراني و دست آوردهاي انقلاب شكوهمند اسلامي به بركت حضور و مشاركت مردم و همدلي و هم رايي و همراهي نخبگان وسرآمدان، چشم انداز تازه اي از تلاش و توسعه همه جانبه و شكل گيري و تعميق نهادهاي مدني را گشوده است، اين فرصت را به جد بايد مغتنم شمرد. بايد با درك درست ضرورت ها و حساسيت هاي ملي و بين المللي از ثبات و آرامش اجتماعي، دستاوردهاي انقلابي و اسلامي و آزادي و امنيت پاسداري كرد و با شفاف سازي فضاي سياسي،  امكان هرگونه سوء استفاده را از بدخواهان و مخالفان دين  وقانون و آزادي گرفت. خشونت و تشنج وگسستگي اجتماعي و فرهنگي و تاريخي بزرگترين دشمنان توسعه سياسي و تحقق  جامعه مدني و رشد اقتصادي و تحقق اصلاحات همه جانبه در كشور است. از اين رو من از همه دانشجويان عزيز وتشكل ها و نهادهاي دانشجويي مي خواهم كه با گسترش و تعميق  نگرش ها ورفتارهاي جمعي خويش در اهتمام به اين ضرورت ها صميمانه بكوشند. تكيه بر اصول و ارزشها، پافشاري در حفظ و انتقال ميراث هاي گرانقدر اسلامي وانقلابي در دوران  انقلاب و دفاع مقدس و پس از آن فهم درست از تحولات و نيازهاي زمانه، پشتوانه گرانقدري براي تقويت مباني نظري  و ترويج واشاعه روشهاي عقلاني در حركت دانشجويي است.  امروز دانشجو بايد خوب بفهمد و خود تصميم بگيرد، اختلاف  سليقه ونظر را به رسميت بشناسد، به قواعد و قوانين رقابت  تن سپارد و از ارتباط هر چه بيشتر و گفت و گوي هرچه  گسترده تر به جد استقبال كند. وحدت، تفاهم، همدلي، آرامش  و هوشياري نياز مشترك همه به ويژه جامعه دانشگاهي و دانشجويي است.  من بر اين اساس همه دانشجويان عزيز را به وحدت در چارچوب انقلاب اسلامي، حفظ مصالح ملي و اهتمام به قانون  اساسي فرا مي خوانم و در اين چارچوباميدوارم كه با تقويت روحيه و فرهنگ تعامل فكري، رقابت و تحمل در اين چارچوب چشم اندازهاي نويني در محيطهاي دانشگاهي  گشوده شود.  آگاهي، تعهد، صبر و شكيبايي شما دانشجويان گرامي، زاد راه ما دراين مرحله مهم و اساسي است. از خداوند بزرگ  توفيق همه شما را مسئلت دارم.  سيد محمد خاتمي  رئيس جمهوري اسلامي ايران 
