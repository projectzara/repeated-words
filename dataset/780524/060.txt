   مقام معظم رهبري: بهره گيري از همكاري شخصيتهاي كاردان  و انقلابي و قضات پاكدامن و شجاع و حقوقدانان مومن و فاضل حوزه و دانشگاه به شما امكان برنامه ريزي و عمل درست در راه هدفهايي را خواهد دادكه مجموعا به  صلاح و كمال دستگاه قضايي اسلامي كشور مي انجامد تهران- خبرگزاري جمهوري اسلامي: حضرت آيت الله خامنه اي  رهبر معظم انقلاب اسلامي در حكمي، آيت الله سيد محمود هاشمي را به رياست قوه قضائيه منصوب فرمودند.  متن حكم مقام معظم رهبري به اين شرح است:  بسم الله الرحمن الرحيم  آيت الله آقاي حاج سيد محمود هاشمي شاهرودي دامت  تائيداته العاليه  با پايان گرفتن دوران تمديد شده مسئوليت آيت الله آقاي  يزدي در قوه قضائيه كه با مجاهدتي دلسوزانه و خدماتي  ارزشمند همراه بود، جنابعالي راكه از چهره هاي برجسته  علمي و آراسته به صلاحيت و مرتبت والا و علم و عمل مي باشيد براساس اصل يكصدوپنجاه وهفت قانون اساسي به  رياست قوه قضاييه جمهوري اسلامي ايران منصوب مي كنم.  اهميت اين ماموريت حساس و خطير از آن روست كه سلامت و استحكام و قدرت و قاطعيت اين دستگاه، موجب سلامت همه  دستگاههاي قانونگذار و مجري درنظام اسلامي، و مايه گسترش  عدالت و امنيت در زندگي همه ملت مي گردد وپيشرفت مادي و معنوي كشور را ممكن مي سازد.  قوه قضائيه بازوي توانمند نظام اسلامي است كه موظف است  عدل و انصاف را گسترش دهد، از حقوق آحاد ملت بدون هيچ  تمايزي دفاع كند، متجاوزان به حقوق مردم را بي هيچ تفاوت  و بدون اغماض و مسامحه به مجازات برساند، ودعاوي  واختلافات را حل و فصل نمايد. تحقق اين ماموريت بزرگ  مايه استقرارامنيت و طمانينه و آرامش واقعي و پايدار براي مردم است.  نقش نظارتي قوه قضائيه بر همه دستگاههاي كشور، و ماموريت پيشگيري از وقوع جرم، و نيز جنبه تربيتي و تهذيبي در بازداشتگاهها، جوانب ديگري هستند كه اين ركن  اساسي نظام اسلامي را در جايگاه والا و موثرخود در اداره كشور مي نشانند و كارآئي و اقتدار نظام اسلامي را از همه سو نشان مي دهند.  طبيعت كار دستگاه قضايي مستلزم آن است كه همواره يكطرف  از دو سوي مرافعات، از نتيجه قضاء، ناخشنود است، ولي  آنگاه كه عدالت و قانون بي گذشت بر عملكرد محاكم قضايي  حاكم است حتي خرده گيران و عيبجويان نيزدر وجدان خود،  قاضي و قضاء را تحسين و به ارزش و اعتبارآن اذعان  مي كنند.  بي گمان دستگاه قضايي جمهوري اسلامي از آغاز تاكنون راه  دشوار و نارفته يي را به همت شخصيتها و عناصر دلسوز پيموده و بويژه درسالهاي اخير و با وجودمخالفتها و غرض  ورزيهاي گاه گسترده و عميق، موفقيتهاي بزرگي به دست  آورده است، ليكن عروج به جايگاه و منزلت رفيع قضاوت ناب اسلامي مستلزم مجاهدت پيگير عالمانه و مدبرانه و صميمانه يي است كه قبول مسئوليت ازسوي جنابعالي كه فقيهي  مسلط بر موازين اسلامي و علمي و برخوردار از احاطه و هوشمندي مي باشيد، مي تواند نويد آن را بدهد.  بهره گيري از همكاري شخصيتهاي كاردان و انقلابي و قضات  پاكدامن و شجاع و حقوقدانان مومن و فاضل حوزه و دانشگاه  به شما امكان برنامه ريزي و عمل درست در راه هدفهايي را خواهد داد كه مجموعا به صلاح و كمال دستگاه قضايي اسلامي  كشور مي انجامد.  كوتاه كردن فرايند دادرسي، گسترش كمي و كيفي محاكم  دادگستري، پياده كردن كامل مقررات قضاء اسلامي، تاكيد و مبالغه در سلامت همه جانبه قوه قضائيه، آشنا كردن مردم  به حقوق و مقررات و جرائم و مجازاتهاي قضايي، روز آمد كردن پرونده هاي در حال رسيدگي و استفاده از فن آوري نو براي آن، از جمله اولويتهاي نخستين است.  صلابت و اقتدار قوه قضائيه، مهمترين خصوصيتي است كه  مي تواند اين ركن اساسي نظام اسلامي را بر اداي وظيفه  اصلي آن يعني احقاق و احياي حق مظلومان و مقابله با متجاوزان به حقوق افراد و جماعات، قادر سازد.  تضعيف قوه قضائيه از سوي هيچكس پسنديده وپذير فته نيست  و قوه قضائيه تنها با حفظ استقلال و قاطعيت و اعتماد به  نفس و وارد نشدن در دسته بنديهاي اجتماعي و برتر از همه،  به ياد داشتن مسئوليت عظيم خود در برابر خداوندعليم و قدير و حفظ صلاح و سلامت ديني و اخلاقي خود مي تواند بدان دست يابد.  براي دستگاه قضايي مهمتر از همه چيز، اجراي عدالت و قانون است ونظام قضايي اسلام كارآمدترين وسيله تحقق اين  هدف متعالي است. تقويت دانش قضايي و گزينش اشخاص صالح در مجموعه هاي قضايي و اداري، و برنامه ريزي دقيق همراه با نظارت مستمر بر اجزاء اين دستگاه بزرگ، و نيز حفظ عزت  وحرمت قضات، لوازم اصلي براي تحقق آن مقصود به حساب مي آيند.  لازم است دولت و مجلس محترم همكاري و پشتيباني مادي و معنوي از دستگاه قضايي را وظيفه خود بدانند و دستيابي آن  را به هدفهايي كه در حقيقت متعلق به همه نظام اسلامي و مورد اهتمام همه علاقه مندان به كشور و ملت است، ميسر سازند.  در پايان وظيفه خود مي دانم كه از زحمات دلسوزانه و طاقت فرساي عالم بزرگوار آيت الله آقاي يزدي كه در طول  مسئوليت خود در راس قوه قضاييه باهمه توان، و با اخلاص و صميميت كم نظير، تلاش بي وقفه يي را در پيشبرد اين قوه  به كار بردند و اقدامات مهمي را به انجام رساندند،  صميمانه تشكر كنم و نيز از همه همكاران ايشان در اين  مجاهدات سپاسگزاري نمايم.  توفيق و تائيد الهي و دعا و دستگيري حضرت بقيتالله  الاعظم ارواحنافداه را براي جنابعالي مسئلت مي كنم.  والسلام عليكم و رحمتالله  سيد علي خامنه اي  23/5/78 
