 * اميدوارم رئيس جديد قوه قضائيه در فرصت مناسبي به  خواست عمومي جامعه در زمينه تجديدنظر در حكم كرباسچي  رسيدگي كند * عضوگيري و گسترش فعاليت سياسي كارگزاران سازندگي  به زودي آغاز مي شود گروه سياسي: حسين مرعشي قائم مقام غلامحسين كرباسچي  دبيركل حزب كارگزاران سازندگي مواضع اين حزب را درباره  تحولات سياسي كشور تبيين كرد.  به گزارش خبرنگار همشهري، مرعشي كه در دفتر مركزي حزب كارگزاران براي خبرنگاران سخن مي گفت از آغاز رسمي و عضوگيري قريبالوقوع اين حزب خبر داد و گفت: كميسيون  ماده 10 احزاب ديروز(شنبه)مجوز فعاليت رسمي كارگزاران  را صادر كرده است و اين حزب در هفته هاي آينده برنامه  گسترش و عضوگيري خود را به اطلاع مردم خواهد رساند.  مرعشي درباره شرايط عضوگيري حزب كارگزاران سازندگي گفت:  وفاداري به قانون اساسي، مسلمان بودن و پذيرش اساسنامه و مرامنامه سه شرط اصلي عضويت است.  مرعشي در پاسخ به خبرنگاري كه درباره شرط مسلمان بودن  پرسيده بود گفت: در مرامنامه حزب راه ورود اقليت هاي  ديني را باز گذاشته بوديم اما كميسيون ماده 10 اين بخش  را نپذيرفت. از نظر كارگزاران عضويت غيرمسلمانان در حزب ايرادي نداشت.  قائم مقام دبيركل كارگزاران درباره رهبري اين حزب گفت:  ما اصرار داشتيم غلامحسين كرباسچي عضو موءسس و دبيركل  باشد اما كميسيون احزاب با عضويت موءسس وي مخالفت كرد اما وي كماكان دبيركل حزب است.  حسين مرعشي درباره نحوه برخورد قوه قضائيه با پرونده  غلامحسين كرباسچي گفت: انتظار ما و مردم از مسئولان  قضائي كشور اين است كه از زد و بندهاي سياسي جدا باشند و با مردم عادلانه و منصفانه برخورد كنند اما همچنان  عقيده داريم كه در برخورد با كرباسچي و شهرداري تهران  اساس تشكيل پرونده عادي نبوده و نحوه رسيدگي به اين  پرونده به دور از انصاف بوده است.  وي افزود: اميدوارم رئيس جديد قوه قضائيه در فرصت مناسبي  به خواست عمومي جامعه در زمينه تجديدنظر در حكم كرباسچي  رسيدگي كند.. ما نمي توانيم نگراني خود را از ادامه  حضور كرباسچي در زندان پنهان كنيم و با بهره گيري از همه  امكانات قانوني براي آزادي وي كوشش خواهيم كرد.  جانشين دبيركل كارگزاران سازندگي درباره حوادث اخير گفت:  مجموعه حوادثي كه از تهاجم مذموم به كوي دانشگاه تهران  آغاز شد و حوادث ناگوار پس از آن براي دلسوزان نظام و انقلاب دردآور است. برداشت ما از اين حوادث اين است كه  امروز در جامعه ما دو حركت افراطي رودرروي هم  ايستاده اند. حركت اول به اسم مقدسات براي دفاع از ديدگاههاي خاص از دين به خشونت متوسل شده است و جريان  افراطي ديگر به نام آزادي و مردم با اساس دين و اسلامي  بودن نظام مقابله مي كند.  مرعشي درباره انتخابات مجلس ششم و نظارت استصوابي شوراي  نگهبان گفت: ما در انتخابات به صورت فعال و جدي شركت  مي كنيم و اگر شوراي نگهبان به قانون پايبند باشد علي القاعده صلاحيت كانديداهاي ما رد نخواهد شد.  وي درباره ائتلاف احتمالي كارگزاران با ساير احزاب و گروهها در انتخابات مجلس ششم گفت: شرط ما براي ائتلاف با گروهها و احزاب، اعتدال و ميانه روي است.  رفتارها و مواضع افراطي را از هر طرفي كه باشد نمي پذيريم و تندروي را به نفع كشور نمي دانيم.  مرعشي درباره روابط كارگزاران با دولت گفت: ما همواره از طرفداران دولت آقاي خاتمي بوده ايم اما سياست همه  گروههاي طرفدار رئيس جمهوري را سياست دولت نمي دانيم.  جانشين دبيركل كارگزاران در پاسخ به انتقاد يكي از خبرنگاران از سياست اقتصادي دولت و كند شدن روند سازندگي  گفت: كند شدن سازندگي ريشه در عوامل مختلفي دارد كه بعضي  در كنترل دولت نيست كاهش بهاي نفت در سال گذشته يكي از اين علل بيروني است كه باعث كاهش رشد اقتصادي شد. بخشي  از كند شدن روند سازندگي نيز به تشنج هاي سياسي جامعه و نبود امنيت كافي براي فعاليت هاي اقتصادي مربوط مي شود.  خبرهاي كوتاه  * رئيس جمهوري اسلامي ايران با ارسال پيام هاي جداگانه  براي" محمد رفيق تارر" رئيس جمهوري و" محمدنواز شريف " نخست وزير پاكستان، فرارسيدن روز ملي اين كشور را به  آنان، دولت و ملت پاكستان تبريك گفت.  * سردار سرتيپ دوم پاسدار احمد ذوالقدر فرمانده ناحيه  مقاومت بسيج غرب تهران در همايش سالانه مسئولان آموزش  نظامي حوزه ها و پايگاههاي مقاومت اين ناحيه گفت:  بسيجيان بايد آموزشهاي لازم را براي مقابله با بحران  فراگيرند.  * سردار محمدباقر ذوالقدر جانشين فرماندهي كل سپاه  پاسداران انقلاب گفت: هم اكنون دشمنان با تضعيف بسيج،  سعي مي كنند به اهداف شوم خود برسند.  * خرازي وزير امور خارجه با اشاره به پيگيري موضوع شهادت  ديپلماتها و خبرنگار خبرگزاري جمهوري اسلامي در افغانستان گفت: ما به طالبان تفهيم كرده ايم كه چاره اي  جز شناسايي و معرفي قاتلين ندارند و جمهوري اسلامي ايران  ليستي از افراد مظنون و متهم به اين جنايت تهيه كرده است  كه آن را به طالبان خواهد داد و از آنها خواهيم خواست  تكليف قضيه را روشن كنند.  * سفير جديد فيليپين در ايران در ديدار با آقاي ناطق نوري  از تلاشهاي جمهوري اسلامي ايران به عنوان رئيس سازمان  كنفرانس اسلامي تقدير و سپاسگزاري كرد.  * بلنداجويت نخست وزير تركيه روز شنبه تفاهم نامه جديد همكاري هاي امنيتي ميان تهران و آنكارا را بسيار مهم  توصيف كرد. نخست وزير تركيه در گفت وگوي كوتاهي با خبرنگاران گفت: آثار و نتايج اجلاس كميسيون عالي امنيتي  ايران و تركيه در روزهاي آينده نمايان خواهد شد. 
