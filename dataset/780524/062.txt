   پس از روي كار آمدن دولت محبوب آقاي خاتمي، از جمله  مسائلي كه در تركيب جديد شوراي عالي انقلاب فرهنگي به  رياست جناب آقاي خاتمي به تصويب رسيد اضافه شدن تاهل به  شرايط دريافت مجوز نشر كتاب بود كه ديگر شرايط متقاضيان  از جمله تجربه در امر تاليف و ترجمه و همچنين داشتن  تحصيلات عالي حتي در رشته هايي چون ادبيات فارسي و زبانهاي خارجه را نيز تحت الشعاع قرار داده است.  متاسفانه با گذشت نزديك به دو سال از وضع اين قانون و پي گيري تعداد كثيري از متقاضيان مجرد مجوز نشر، نه تنها از سوي وزارت فرهنگ و ارشاد اسلامي اقدامي براي حذف  قانون مزبور صورت نگرفته بلكه با توجه به نامه ها و تقاضاهايي كه مستقيما" براي شخص وزير محترم فرستاده شده  با اين حال تاكنون از طرف ايشان توضيحي در مورد قانون  ياد شده و آينده آن ارائه نشده است.  تقابل احتمالي چنين قانوني با اصل آزادي انتخاب شغل كه  در قانون اساسي پيش بيني شده مقوله اي است كه مطمئنا"  كارشناسان حقوقي بخصوص كارشناسان محترم مجلس شوراي  اسلامي و شوراي محترم نگهبان بايد در مورد آن اظهارنظر كنند اما آنچه كه مسلم است در تصويب و اجراي چنين قانون  حساسي مواردي چند از توجه كارشناسان شوراي محترم انقلاب فرهنگي دور مانده كه مختصرا" برخي از آنها را يادآور مي شويم:  1- وجود شرط تاهل براي مشاغلي چون رانندگي تاكسي و آژانسهاي كرايه به دليل تماس شبانه روزي اين قشر شريف با نواميس مردم است اما وضع چنين شرطي براي ناشران كه در نهايت به غير از چاپخانه چي و صحاف و ليتوگراف تماسي با اقشار ديگر جامعه ندارند دانسته يا ندانسته به زير سئوال  بردن فرهنگ قشري است كه در واقع خادمين اصلي فرهنگ  به شمار مي روند.  2- با وجود سفارشات مكرر دين مبين اسلام در مورد مسئله  حساس ازدواج وضع چنين قوانيني مي تواند موجب افزايش  ازدواجهاي مصلحتي و نسنجيده در بين جوانان براي گرفتن  امتيازاتي از اين دست شود و در نهايت مشكلات عديده اي را براي خانواده ها و ناهنجاريهايي را براي اجتماع ايجاد كند مانند ازدواجهايي كه در برخي از جوامع غربي براي  گرفتن اجازه اقامت و يا كار شاهد آن هستيم.  3- مسلما" آنچه كه در كارشناسي اين شرط به كلي از قلم  افتاده(و در نوع خود بسيار بديع است)توجه نداشتن به  فرهنگ ازدواج در ميان خانواده هاي ايراني است، در غير اين صورت از آنها انتظار نمي رفت قبل از آنكه فرزندانشان  شغلي داشته باشند با ازدواج آنها موافقت كنند مگر آنكه  در اين حالت بخصوص شغل ناشري يك شغل فرعي محسوب شده باشد كه خود جاي بسي بحث دارد.  4- عدم ازدواج اشخاص دلايل متفاوتي مي تواند داشته باشد كه تنها يكي از آنها به شرايط اقتصادي مربوط مي شود و بررسي همه اين دلايل نه تنها در حيطه كارشناسي فرهنگي  نمي گنجد بلكه كارشناسي هاي صرفا" اجتماعي، پزشكي،  روانشناسي و غيره نيز نمي تواند آنها را به تنهايي  ريشه يابي كند. بنابراين ناديده گرفتن توانايي ها و استعدادهاي افراد فقط به دليل مجرد بودن آنها، زير پا گذاشتن حقوق مدني و اجتماعي آنهاست.  اينك با توجه به موارد بالا و همچنين در نظر گرفتن تناقض  آشكار قانون ياد شده با برخي رهنمودهاي مقام معظم رهبري  در مورد مسئله اشتغال جوانان و برخي از وعده هاي رياست  محترم جمهوري در مورد بهادادن به جوانان و برداشتن موانع  شغلي آنها حتي در مراحل گزينش، بجاست وزير محترم فرهنگ و ارشاد اسلامي به عنوان عالي ترين مقام اجرايي در امور فرهنگي و نيز انديشمندي برخوردار از قوه استدلال و منطق  بالا اقدامات لازم را در مورد حذف و يا اصلاح قانون فوق  به عمل آورند تا علاوه بر عمل كردن به رسالت فرهنگي خود و وظيفه اي كه در قبال ناشرين محترم دارند نقض غرض نيز نكرده باشند چرا كه نگاه داشتن حرمت نويسندگان و مترجمان  از جمله دغدغه هاي هميشگي جنابعالي بوده و هست و حرمتي  كه از همان ابتدا به دليل مجرد بودن افراد نگاه داشته  نشود هرگز تامين نخواهد شد.  جمعي از كارشناسان ترجمه زبان انگليسي 
