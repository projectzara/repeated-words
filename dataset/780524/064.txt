 در پاسخ به مطلبي كه در شماره 1873 روزنامه همشهري به  تاريخ يكشنبه 20/4/1378، در صفحه 7 با عنوان "به كه گويم  اين حكايت "درج شده بود، بايد خدمت جناب(نويسنده مقاله) عرض كنم كه:  اولا" ترانه و شعر آن موسيقي سروده يك شاعر معمولي و يا يك تصنيف سرا كه تنها مقصودش فروش بيشتر نوار است،  نمي باشد. شعر اين موسيقي سروده عاليقدرترين شاعر عرفاني  مولانا جلال الدين بلخي رومي يا همان مولوي است كه با صداي دلنشين آقايان عصار و اصفهاني خوانده شده و با اصيل ترين سازهاي موسيقي ايراني نواخته شده است.  دوم اينكه شما چگونه زيباترين تشبيه هاي به كار گرفته  شده در زبان شيرين فارسي را بياني وهن آميز مي دانيد؟ تنها بيت زير:  باز هوايي نيستم تا تيهوي جانها برم  عنقاي قاف قربتم، كي بانگ بر تيهو زنم  بالاترين و عالي ترين مقام علي(ع)را به گوياترين و زيباترين بيان بازگو مي كند كه ديگر جاي هيچ صحبتي را باقي نمي گذارد. آن گاه شما مي فرماييد به مقدسات ما توهين شده است؟ كدام بيت را سراغ داريد كه چنين رسا علي(ع)را از ماديات بي ارزش دنيا باز كند و با كدام بيت  ديگر مي توان علي را چنين بالا برد؟ مولانا زيباترين  بيت ها را درباره علي(ع)سروده كه قابل قياس با هيچ شاعر شيعه مذهب ديگري نيست(گو اينكه مولانا شيعه مذهب هم  نبوده)و در تمام دنيا چون او كسي پيدا نمي شود كه شيخ و استاد خود را چنين توصيف كند. با اين حال شما نوشته ايد:  " در جايي كه از رسانه تصويري ما با آهنگي بسيار زيبا مي گويد: من دزد شبرو نيستم كه مقام و منزلت اين پرورده  دامان مصطفي به حدي است كه حتي بيان چنين جملاتي، بياني  وهن آور در حريم اين هماي رحمت است و جاي بسيار تاسف و تعجب است كه با وجود شعرا و تصنيف سرايان قدر و شايسته اي كه در كشور علم و ادب داريم شاعر سراينده  مربوطه با چه جسارتي چنين سروده است و مي شود گفت كه اين  جملات اهانتي بر مقدسات و باورهاي ديني ما مسلمين  مي باشد. "غافل از اينكه شاعر سراينده مربوطه، مولوي است  و بيان وهن آور، عارفانه ترين اشعار است.  حال اگر شما فكر مي كنيد بيت زير اهانت به مقدسات است،  واقعا" جاي بحث نمي ماند:  اي كاروان اي كاروان من دزد شبرو نيستم  من پهلوان عالمم، من تيغ رويارو زنم  و اما يك نصيحت به نويسنده آن مطلب:  اگر نمي توانيد از ابيات گرانبهاي فارسي و سروده هاي  عارفانه بزرگان ايران استفاده لازم را بكنيد، بر تصنيف سرايان خرده نگيريد و صحبت از ابتذال نكنيد كه  مولانا خود مي دانسته چه گفته و البته ما هم مي دانيم !  بر بساط نكته دانان خود فروشي شرط نيست  يا سخن دانسته گوي اي مرد عاقل يا خموش  محمدرضا جعفري - شيراز 
