 جام آزادگان و نگاهي دوباره به هفته اي كه گذشت  اضطراب آغاز شد، 35 درصد تيمها سقوط مي كنند    استقلال در اولين گام موفق شد تراكتورسازي را مغلوب كند اين تيم با شيوه هاي جديد سكومورخوف به انسجام تيمي  نزديك مي شود در سيستم تازه اين مربي فرهاد مجيدي در نقش يك مهاجم ظاهر شد و وظايف خود را به خوبي انجام داد.  استقلال در هفته دوم به مصاف تيم سايپا خواهد رفت تا دومين بازي خود را در تهران برگزار نمايد.  گروه ورزشي: جام آزادگان هفته اول خود را پشت سر گذاشت و از همين هفته نخست مي توان نتيجه گيري نسبي كرد كه ليگ  دسته اول را مي توان سه قسمت كرد و در حالي كه هنوز هفته  دوم بازيها آغاز نشده ولي اسامي تيم هاي برنده از يك  جدال سخت براي تصاحب مقامهاي بالاي جدول حكايت مي كند.  در قسمت مياني هم تيم هايي يافت مي شوند كه اساس خود را براي ماندن پايه ريزي كرده و توان اين مهم را دارند. و اما در قسمت سوم تيم هايي قرار مي گيرند كه از همين حالا بايد به فكر روزهاي آخر سال باشند البته نه به فكر ديدن  اين نماينده مجلس يا آن مسئول در سازمان ورزش، شايد تبصره اي به حال آنها كمك كند كه اگر اين چنين بود ليگ  فصل جاري با قاطعيت لازم و با حضور چهارده تيم آغاز نمي شد.  درست مثل سنت بيست سال اخير، مدعي اصلي قهرماني كماكان  استقلال و پيروزي هستند.  استقلال با اين بضاعت در تبريز به آنچه تصور نمي كرد دست  يافت تا جدا از مسائل تاكتيكي و فني، از لحاظ روحي نيز به مرز مطلوب نزديك شود. براي استقلالي كه سال قبل فقط نظاره گر شادماني قهرماني پيروزي در تمامي ميدانهاي  داخلي بود بهتر از اين نمي شد كه از يك بازي خارج از خانه آن هم در تبريز سه امتياز كسب كند.  استقلال از لحاظ تاكتيك همان راهي را مي رود كه پيروزي  در سالهاي 74 و 75 با استانكو رفت و دو سال قهرمان شد.  استقلال مقابل تراكتورسازي با يك مهاجم ثابت(فرهاد مجيدي)بازي مي كرد كه در زمان حمله علي لطيفي از راست و افشين حاجي پور از چپ به اين بازيكن اضافه مي شدند.  در ميانه ميدان فكري با كمترين اضافه كاري منفذهاي باز خط دفاعي را پوشش مي داد و مثلث زرينچه، حسن زاده و محمودي هم كم اشتباه تر از گذشته بود.  استقلال براي اجراي كامل اين طرح نياز به زمان دارد.  شايد اگر موءمن زاده به اين تيم برسد و مجيدي به مكان  اصلي اش بازگردد قدرت اصلي آبي ها نمايان تر شود.  پيروزي نيز مزد روحيه تهاجمي پروين و قدرت فوق العاده  بدني كه ساخته پرويز كماسي است را گرفت.  البته اگر اين برد(سه)امتيازي باعث نشود تا پروين  ضعفهاي تاكتيكي و كاستيهاي خط دفاع را نبيند. پيروزي اگر بيش از يك بار دروازه اش باز نشد به دليل عملكرد ضعيف  مهاجمان بهمن و كم تجربگي حريف بود.  اما ميانه ميدان پيروزي يك تيم استثنايي بود كه جابجايي  اجباري حلالي با كاويانپور هم از ارزش آن كم نكرد.  پيروزي با اين جوانان حتي غيبت استيلي را نيز حس نكرد.  به جز استقلال و پيروزي كه صاحب سه امتياز با ارزش شدند پاس، سپاهان و حتي بهمن كه بازي را واگذار كردند نشان  دادند جزو مدعيان هستندو استقلال و پيروزي را دنبال  مي كنند.  پاس در سال جاري برگشت به همان جايي كه در سال 76 بود و به دور از مسائل حاشيه اي تيمي است كه مي توان  به عنوان مدعي آن را حساب كرد. سپاهان هم در آبادان اسير گرماي اين شهر شد وگرنه در خانه حريف به سه امتياز مي رسيد.  در حركت تيمي سپاهان منطق ديده مي شود و تيمي است كه با بافت مشخص، فراز و نشيب كمي دارد.  بهمن شكست خورد و مستحق اين شكست هم بود اما اين تيم  جوان و خام كه از بازي با پيروزي درسهاي بسياري گرفته  وحدت تاكتيكي فوق العاده داشت. براي فرهاد كاظمي اين  شكست مقدمه اي براي آينده است هرچند كه اين تيم هنوز يك  مهاجم تمام كننده كم دارد. يك بازيكن مثل مديرروستا.  بهمن شايد بداقبال هم بود كه خيلي زود به گل رسيد و اتفاقا" همان گلزن اسباب شكست تيم خود را فراهم كرد.  بهمن بايد از نامها خلاصي يابد، به عنوان مثال براي اين  تيم ستار همداني ديگر تمام شده است. همداني در دو سال  اخير نيروي خود را براي اين تيم خرج كرده است و بايد به  او هم حق داد. اين تيم با جوانانش بهتر به مقصود مي رسد مثل تمام فصلهاي پيش سايپا هم يك حريف قابل بحث است.  سايپا در اصفهان به يك امتياز هم قانع بود ولي براي  ماندن در ميان مدعيان قهرماني و در بازيهاي سه امتيازي،  مساوي براي تيمي كه سال گذشته چندين هفته صدرنشين بود كمتر از شكست نيست.  ذوبآهن و چوكا هم مي توانند در قسمت دوم جدول براي خود مكاني دست و پا كنند اما تراكتورسازي تبريز، فولاد اهواز،  صنعت نفت آبادان، ايرسوتر نوشهر، ابومسلم مشهد و فجر سپاسي راه سختي براي ماندن دارند.  در ليگي كه در آخر فصل، 35 درصد تيمها سقوط مي كنند اگر تيمهاي ياد شده كماكان در فقر تاكتيكي و بازيكن گرفتار باشند فرصتي براي گريز از سقوط نخواهند داشت.  و اما نكته آخر، دربازيهايي كه در هفته اول ديديم مشخص  شد نيمكت مربيان چند تيم زياد هم سخت و محكم نيست و از قرار معلوم بازار نقل و انتقالات بازيكن و مربي نه تنها بسته نمي شود بلكه حالاحالاها باز است ! 
