 همه عليه خشونت سينمايي     صنعت سينماي امريكا و هاليوود در هفته هاي اخير با اتهام  بزرگي روبه رو شده است: گفته مي شود فيلم هاي توليدشده  در" هاليوود" همكاري نزديكي با خشونت هاي وحشيانه و كشت  و كشتارهاي اخير اين كشور- و به خصوص قتل عام  دانش آموزان مدرسه در كلرادو- دارد درحقيقت مي توان گفت  اين اتهام چندان هم بيراه نيست.  فيلم هاي سينمايي و مجموعه هاي تلويزيوني امريكا به طور سنتي نمايش دهنده انواع و اقسام خشونت ها بوده اند. از فيلم هاي وسترن قديمي گرفته تا" آرنولد شوارتزنگر"، " سيلوستر استالونه "،" بروس ويليس "و" مل گيبسن "(اين  " قهرمانان "فيلم هاي اكشن)خشونت را تبليغ و ترويج  كرده اند.  اما وقتي اين موضوع به آنها گفته و يا يادآوري مي شوند،  با كمال تعجب مي پرسند: "چه كسي؟ ما؟" پاسخ تحليل گران  اجتماعي و روان شناسان به اين پرسش در يك كلمه كوتاه  خلاصه مي شود: "بله، شما" تهيه كنندگان و استوديوهاي  بزرگ فيلم سازي براي حفظ گيشه فروش و كسب سود بيشتر راه  بهتري جز استفاده ابزاري از خشونت را بلد نيستند. ظاهرا"  تنها راه حل براي مشكل شكست تجاري فيلم ها در پناه جستن  به صحنه هاي خشونت آميز است.  تهيه و توليدكنندگان فيلم هاي سينمايي از اين منظر بحث  را ادامه مي دهند كه اسلحه و تفنگ جزو ميراث كشور امريكاست و از برانكو بيلي اندرسن گرفته تا جيمز كاگني،  ادوارجي رابينسن و.. مل گيبسن، تمام(ياحداقل اكثريت) شخصيت ها و چهره هاي سينمايي از اين وسيله در فيلم هاي  خود استفاده كرده اند.  از زماني كه خبر قتل عام دانش آموزان كلرادو(كه ماه قبل  به وقوع پيوست)به شكل وسيعي در رسانه هاي گروهي منعكس  شد، شخصيت هاي سياسي، فرهنگي و ادبي در صحبت هاي خود از تاثير خشونت پرده و صفحه سينما و تلويزيون بر مردم جامعه  سخن گفته اند و ضمن محكوم كردن اين قتل عام وحشيانه صنعت  سينما و تلويزيون را هم مورد نكوهش قرار داده و از نقش  منفي آن بر روحيه بينندگان و تاثيرات مخربي كه در اين  رابطه دارد انتقاد كرده اند. حتي بيل كلينتون رئيس جمهور امريكا هم به طور مستقيم سينما و تلويزيون كشور را مورد مخاطب قرار داد و از مسئولين آنها درخواست كرد از خشونت  موجود در فيلم ها و برنامه هاي خود بكاهند.  در اين رابطه حتي عده اي پا را فراتر گذاشته و خواستار تحقيقات ويژه و مفصلي دررابطه با ارتباط خشونت سينمايي  با خشونت موجود در جامعه و ميزان تاثيرپذيري تماشاگران  از صحنه هاي خشونت آميز فيلم هاي سينمايي شدند اما چه  كسي دراين رابطه تحقيق خواهد كرد و از سوي ديگر اين  تحقيقات در پايان كار خود چقدر مي توانند راهگشا باشد؟ اگر در پايان تحقيقات، هاليوود مقصر و مجرم شناخته شود چه اقداماتي عليه آن صورت خواهدگرفت؟ " پدر الوود اي كيسر" يك كشيش و يك تهيه كننده  برنامه هاي تلويزيوني است كه ابتكار خلق جوايز انسان دوستانه ازجمله ابتكارات اوست. اين جوايز هر سال  به آن دسته از فيلم نامه نويسان سينمايي و تلويزيوني  داده مي شود كه در قصه هاي خود شرافت انساني، آزادگي،  محبت به همنوع و.. را به تصوير كشيده باشند. اما آيا با خلق جوايزي از اين دست مي توان فيلم نامه نويسان را ترغيب كرد كه ديگر به سراغ نگارش صحنه هاي خشونت آميز نروند؟ به دنبال حوادث دلخراش اخير، كيسر در گفت وگويي چنين  گفت: "به اعتقاد من هاليوود با بحران خودآگاهي روبه روست.  كاملا" احتمال آن وجود دارد كه هاليوود كمك كند تا خشونت به حداقل برسد و يا از آنچه كه هست كمتر شود. در وهله نخست بايد روحيه خشونت معرفي و آشكار شود. پس از آن  بايد اين روحيه را منزوي كرد در نمايش خشونت هيچ چيز باشكوهي وجود ندارد. بايد حركت قوي و مصممي را براي محو خشونت در فيلم هاي سينمايي ومجموعه هاي تلويزيوني آغاز كرد. سينما و تلويزيون نبايد مدافع نمايش خشونت باشند و آن را باشكوه و جلوه خاصي به نمايش بگذارند. " با اين حال كيسر اذعان مي كند كه خشونت بخشي از زندگي  است و نمي توان آن را از فيلم ها و مجموعه ها حذف كرد اما" تهيه كنندگان و سينماگران مي توانند آن را در حد و اندازه خودش به نمايش بگذارند. براي مثال آنها بايد ضعف  آدمهاي خشن و عواملي كه باعث اجراي خشونت توسط آنها مي شود را در فيلم هاي خود مورد بحث و بررسي قرار دهند.  با نمايش تاثير خشونت بر روي خانواده هاي قربانيان اعمال  خشونت آميز، مي توان تاثير صحنه هاي خشونت آميز را كم  كرد. " به اعتقاد كيسر با دراماتيزه كردن آلترناتيوهاي ضدخشونت  در برابر خشونت مي توان اقدامات مثبتي را انجام داد. و اين كاري است كه درحال حاضر انجام نمي شود. كيسر مي گويد:  " روي پرده سينما كسي ماشه هفت تير خود را مي كشد،  قرباني فريادي مي كشد و به زمين مي افتد و كل صحنه تمام  مي شود اما شما هيچ وقت تاثير مخربي را كه اين گونه  صحنه ها برروي مردم و جامعه دارد، در آن لحظه نمي بينيد.  استالونه و شوارتزنگر در فيلم هاي خود نقش قهرمانان  افسانه اي و شكست ناپذير را بازي مي كنند اما فراموش  نكنيد كه آدم كش ها قهرماناني افسانه اي نيستند. آنها آدم هايي بزدل هستند و به همين سبب صنعت سينما واقعيت هاي مربوط به آنها را تحريف كرده است. " بسياري از شخصيت هاي اجتماعي و سياسي هم نظراتي مشابه  نظر كيسر را دارند. به اعتقاد اكثريت اين افراد فيلم ها و مجموعه هاي خشونت آميز تاثير مشابهي هم بر روي مردم  جوامع ديگر دارند. همين مسئله باعث مي شود تا بحران  اخلاقي به ديگر كشورها هم نفوذ كند و صحنه هاي دردناك  خشونت آميز فقط در امريكا رخ ندهد.  يكي از راههاي حل مشكل، مورد خطاب قرار دادن هاليوود است. به صنعت سينماي امريكا هشدار داده شده است براي كسب سود بيشتر حمامي از خون در فيلم هاي خود به راه نيندازد.  همين مسئله باعث شد تا چندي قبل سران 9استوديوي بزرگ  فيلم سازي گردهم جمع شوند و به جستجوي راه حلي براي مشكل  فوق برآيند. آنها ضمن پذيرش نقش خود در وقايعي كه در سطح  جامعه رخ مي دهد(البته با ذكر اين نكته كه در ميزان نقش  و همكاري آنها بسيار غلو شده است)اعلام كردند سعي  مي كنند جلوي خشونت بي معني و غيرضروري موجود در فيلم هاي سينمايي را بگيرند و مانع از آن شوند كه تاثير صحنه هاي خشونت آميز سينمايي عاملي براي اعمال خشونت  آدم ها در سطح جامعه شود.  بسياري بر اين عقيده اند كه زندگي روزمره آدم ها به نوعي انعكاس فيلم هايي است كه به روي پرده سينماها مي رود هاليوودنشينان هم مي گويند فيلم هاي سينمايي  انعكاسي از وقايع مستندي هستند كه در زندگي واقعي رخ  مي دهد. با قرار دادن اين آينه هاي روبه رو در مقابل  يكديگر چه نتيجه اي به دست خواهد آمد و سرانجام اين  بحث ها چه خواهدشد؟ فراموش نكنيم كه هنوز هم در جدول  فروش هفتگي فيلم هاي سينمايي، به نام فيلم هايي  برمي خوريم كه خشونت و كشت و كشتار جزو ضروريات اصلي و اوليه آنهاست.  منبع: هاليوود ريپورتر 
