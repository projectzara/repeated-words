 " عليرضا كريمي مقدم "از هنرمندان جوان كاريكاتوريست كه  توانسته است با استفاده از ذوق خود و تجاربي كه در اين  رشته كسب كرده، سبك پايداري را در آثارش پديد بياورد،  مي گويد از دوران كودكي و پس از آنكه نخستين اثر نقاشي  او در كره جنوبي، برنده يك جايزه شد، احساس كرد كه بايد كارش را جدي بگيرد.  اين هنرمند كه در حال حاضر با ماهنامه "طنز و كاريكاتور"  و چند نشريه ديگر همكاري دارد، معتقد است كه بهترين آثار در زمينه كاريكاتور وقتي به وجود مي آيد كه صاحب اثر با انگيزه، موضوع را بيابد و با صرف وقت كافي آن را بسازد.  از اين رو، كاريكاتورهايي كه بنابه سفارش و يا متناسب يك  مقاله، گزارش و يا نوشتار ساخته مي شوند، در مقايسه با آثاري كه با انگيزه به وجود مي آيند، تفاوت ماهوي دارند.  " كريمي مقدم "بر اين باور است كه يك كاريكاتور وقتي خوب است كه همگان آن را بفهمند و براي قشر خاصي ساخته نشده  باشد. اين هنرمند تاكنون در چند نمايشگاه جمعي و انفرادي  شركت كرده است و همچنين موفق به دريافت جايزه چهارم  نمايشگاه ماروستيكا سال 96 ايتاليا و جايزه ويژه  نمايشگاه كاريكاتور ملانصرالدين تركيه و چند جايزه داخلي  شده است. 
