   * شهر امروزي با درهم شكستن بسياري از ارزشها و سنتهاي  گذشته نه تنها سنگ بناي اوليه جامعه يعني خانواده را مضمحل كرده است، بلكه عليرغم تماس هاي فيزيكي نزديك و صميمانه ميان افراد، روابط اجتماعي آنان را نيز تضعيف  كرده است  پيدايش شهر به نخستين تمدن هاي بشري برمي گردد. آنگاه كه  انسان تحولي عظيم را در فرهنگ بوجود آورد و بواسطه  عواملي چون: انقلاب كشاورزي، رواج داد و ستد و تجارت،  اختراع خط و عوامل سياسي، اداري، نظامي و مذهبي موجبات  تكامل شهر را فراهم ساخت. انقلاب صنعتي نيز به عنوان  محركي نيرومند با ايجاد نهادهاي اداري، اجتماعي، اقتصادي،  سياسي و فرهنگي نه تنها فضاي كالبدي شهر را دگرگون كرد بلكه تغييرات و تحولات گوناگوني را در عرصه حيات اجتماعي  آن موجب شد. تخريب فضاي محله هاي مسكوني بواسطه طرحهاي  شهري، تغيير هرچه بيشتر فضاهاي كالبدي شهر و تضعيف  همبستگي هاي قومي، محله اي و شهري آثار مخربي را بر روابط اجتماعي گذاشت. بدين لحاظ مطالعه پيرامون شهر و پيامدهاي آن كمك مي كند تا تحولاتي را كه در نظام  اجتماعي و شخصيتي افراد بوجود مي آيد، شناخته شود و علاوه بر آن مي تواند زمينه مناسبي را براي اتخاذ تدابير و روشهايي جهت ساماندهي حيات اجتماعي فراهم آورد، زيرا شهرها گنجينه هاي فرهنگي باارزشي بشمار مي روند كه  نمايانگر روند تاريخ حيات اجتماعي جامعه ها مي باشند و هر يك از عناصر و فضاهاي آن گوياي بخشي از ويژگيهاي  اجتماعي است كه با بررسي و شناخت آن مي توان به زوايا و ابعاد ناشناخته اي از تاريخ اجتماعي سرزمينها پي برد.  سه نظريه درباب ارتباط انسان و شهرنشيني وجود دارد،  كثيري از صاحبنظران قديم و جديد و اغلب مردم بر اين  باورند كه سكونت در شهرهاي بزرگ بخودي خود حيات رواني و اجتماعي اشخاص را دگرگون مي كند، وضع را از آنچه كه هست  بدتر مي سازد، اين گروه(معتقدين به جبرگرايي يا اكولوژي) مدعي اند: صرف زندگي در ميان انبوه جمعيت انساني  پيامدهاي سوئي دارد و چيزي در نهاد شهر نهفته است كه  انسان را عوض مي كند، ديدگاه مقابل يعني تركيبي هم تاكيد مي كند كه چنين اثراتي بر زندگي شهري مترتب نيست و تفاوتهاي بين زندگي در شهرهاي بزرگ و غير آن آنقدرها به  اكولوژي مربوط نيست كه به ويژگيهاي رفتاري هر يك از گروهها، اين عده معتقدند كه تفاوتهاي بين روستاييان و شهريان را مي توان عمدتا" با مقايسه پيشينه هاي شخصي  ايشان توجيه نمود، نه با عامل جغرافيايي محل سكونت. و در نظريه سوم يعني خرده فرهنگي كه مي توان آن را سنتزي از دو نظريه معارض قبلي دانست. به اختلاف بين انواع  گروه هاي اجتماعي ساكن در شهرهاي بزرگ و مناطق غيرشهري  تاكيد مي كند و تحول شهرنشيني را در چند و چون ويژگيهاي  اين گروهها كاملا" موءثر مي داند.(رحمت الله صديق  سروستاني، 1369، ص 198).  آنچه كه مسلم است شهر امروزي با درهم شكستن بسياري از ارزشها و سنتهاي گذشته نه تنها سنگ بناي اوليه جامعه  يعني خانواده را بواسطه واگذاري بسياري از وظايف به  نهادهاي ديگر و به صحنه كشاندن اعضاي آن در اجتماع جهت  تعالي و توسعه اهداف جامعه، مضمحل كرده است، بلكه عليرغم  تماس هاي فيزيكي نزديك و صميمانه ميان افراد، روابط اجتماعي آنان را نيز تضعيف كرده است. "و به قول پارك  پيشگام مطالعات مستقل جامعه شناختي شهري در آمريكا، شهر محل سكونت انسانهاي منجمدي است كه بهم نزديك اما هيچ  رابطه اي با يكديگر ندارند".(رحمت ا.. صديق سروستاني،  1369، ص 200) شهر به شيوه هاي مختلف زندگي اجتماعي افراد را تحت تاثير قرار مي دهد و گاهي اوقات نظم اخلاقي جامعه را چنان برهم  مي زند كه گويي انسانهايي جديد خلق شده اند كه متفاوت از نياكان و سرزمين اجدادي خود مي باشند، و در اين مقاله  سعي بر آن است كه بطور مختصر به برخي از عوامل تاثيرگذار بر روابط اجتماعي در شهر اشاره گردد:  تقسيم كار مفرط: در جامعه شهري وجود كاركردهاي مختلف  تقسيم كار را تشديد مي كند، بطوري كه هر فرد ناچار است  براساس حرفه و تخصص و براي امرارمعاش همچون پيچ يا مهره اي از يك دستگاه عظيم از بامداد تا شامگاه در پي  انجام وظايف باشد و در چنين وضعيتي افراد براي ايجاد ارتباط نزديك و عاطفي با يكديگر فرصت چنداني نخواهند يافت و روابط آنها به سوي قراردادي شدن سوق مي يابد. و هرچه جامعه شهري توسعه يافته تر باشد اين وضعيت محسوس تر است.  افزايش جمعيت شهر: افزايش تعداد افراد در شهر سبب تفكيك  و جزئي شدن روابط انسانها مي گردد، زيرا افراد براساس  نقش و پايگاه در قفسه هاي نظام اجتماعي شهر جاي مي گيرند.  و ارتباط بين افراد بيشتر به جهت رفع نيازمنديهاي زندگي  است و بدين لحاظ روابط اجتماعي افراد سطحي و زودگذر است.  " ماكس وبر با توجه به اهميت اين موضوع خاطرنشان مي سازد كه از نقطه نظر جامعه شناسي، زيادي جمعيت و تراكم آن در يك مجتمع بدان معني است كه آشنايي ها و روابط افراد كه  جزو طبيعت همسايگي است، از بين مي رود، پس افزايش جمعيت  سبب تغييراتي در روابط اجتماعي مي شود".(فرخ حساميان،  1358، ص 48) توسعه تجارت و روابط پولي: رونق تجارت و كسب و كار در شهر پيوندهاي مستحكم بين افراد را بواسطه زياده طلبي در كسب ثروت و برتري دادن منافع فردي بر جمعي از هم مي گسلد و منجربه جدايي افراد، خشونت و رقابت ميان آنان مي گردد،  و درنهايت فردگرايي را به اوج مي رساند. تغيير نگرش  انسان شهري بواسطه جايگزيني اقتصاد پولي، نسبت به جهان و پديده هاي موجود در آن تدريجا" روابط شخصي را به كناري  نهاده و روابط پولي را جايگزين آن مي سازد و حاصل اين  امر تزلزل و سستي در روابط اجتماعي افراد خواهد بود.  جدايي گزيني مكانهاي شهر: در شهر هر يك از گروههاي شغلي،  قومي، ديني يا طبقه اي يك اجتماع به سبب همانندي در قسمت  معيني از شهر گردهم مي آيند و كوي يا بخش مخصوص تشكيل  مي دهند. درنتيجه شهر موافق رده بندي ساكنان خود به چند بخش متفاوت تقسيم مي شود. و گذشته از آن زندگي اقتصادي  ايجاب مي كند كه بسياري از موءسسات حرفه اي در محل معيني  گرد آيند و بسياري از كارگاهها و كارخانه در كنار يكديگر برپا شوند. به اين ترتيب در شهر تعدادي بخش مسكوني و تعدادي بخش توليدي و بخش دادوستد به وجود مي آيند.(ا. ح.  آريان پور، 2536، ص 286)و تفكيك فضاهاي شهر براساس  شرايط اقتصادي، اجتماعي و فرهنگي نه تنها تماس هاي بين  ساكنان را به حداقل مي رساند، بلكه بدليل ايجاد فاصله  بين شهروندان حلقه هاي روابط اجتماعي در فضاهاي شهري  دچار آسيب مي گردد.  تحرك زياد: در شهر دو عامل شغل و تخصص اختلافات زيادي را از لحاظ درامد بين افراد ايجاد مي كند، و چون درامد يكي  از شاخص هاي عمده در تعيين پايگاه اجتماعي افراد مي باشد ، لذا گرايش به تغييرپذيري پايگاه اجتماعي را كه عاملي  مهم در ازدياد تحرك اجتماعي است، به ميزان قابل توجهي  افزايش مي دهد. و افراد براي كسب پايگاه بالاتر به ناچار هر روز در فعاليتها و وضعيتهاي گوناگون و فراواني درگير مي شوند. و در بسياري موارد نيز به رقابت با يكديگر مي پردازند كه در چنين وضعيتي روابط اجتماعي افراد قرباني رقابت مي گردد. و با گسيختن ارتباط ميان افراد انسجام اجتماعي را كه لازمه سلامت جامعه است به خطر مي اندازد.  از آنجايي كه روابط اجتماعي منشا حركت، تكامل فرهنگ و ارتقاي انسانها است در صورت فقدان آن آثار مخربي بر پيكر جامعه وارد مي شود، زيرا انسانها بواسطه پراكندگي  نمي توانند عناصر ارتقاي فرهنگي را كسب كنند لذا به  منظور جلوگيري از خدشه دار كردن روابط اجتماعي در شهر ضروري است كه:  1- جامعه شناسان و برنامه ريزان شهري با انجام تحقيقات  در چارچوب جامعه ايران در شناخت مسائل شهري ياري رسانند.  2- هرگونه تصميم گيري مربوط به برنامه ريزي شهري مساعدت  صميمانه و تبادل انديشه هاي جامعه شناسان، برنامه ريزان  شهري و متخصصين شهرسازي را مي طلبد.  3- قبل از ايجاد هرگونه تغيير در فضاي كالبدي شهر،  مطالعه پيرامون ويژگيهاي فرهنگي، اجتماعي و سياسي شهر ضرورت دارد.  4- تشكيل انجمني از برنامه ريزان شهري، جامعه شناسان و متخصصين شهرسازي در سه سطح ملي، منطقه اي و محلي به  منظور تبادل نظرات پيرامون مسائل شهري و ارائه  راهكارهايي در جهت رفع معضلات شهرها از اهميت خاصي  برخوردار است.  5- تشويق و ترغيب نوجوانان و جوانان در قالب گروههاي  مختلف به منظور مشاركت در امور شهري و اهميت دادن به  نظرات آنان.  6- جلوگيري از اجراي طرحهاي تقليدي كه متناسب با ساختار فرهنگي و اجتماعي شهر نيست.  7- بازسازي بسياري از اماكن قديمي شهرها نظير: خانقاه،  سقاخانه، تكيه، بازار و... به منظور حفظ ارزشها و سنت هاي گذشته.  مهوش جانمردي  منابع و ماخذ:  1)صديق سروستاني. رحمت الله، "انسان و شهرنشيني "، نامه  علوم اجتماعي، جلد دوم، شماره 1، دانشگاه تهران، 1369.  2)ويرث لوئيز، "شهرگرايي: شيوه اي از زندگي(1)"، مفهوم  شهر 2، ترجمه فرخ حساميان، گروه مطالعات شهري و منطقه اي،  1358.  3)آريان پور. ا. ح، "زمينه جامعه شناسي "، چاپ دهم، تهران،  انتشارات فرانكلين، 2536. 
