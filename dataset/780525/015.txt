 گروه اقتصادي: در جلسه علني ديروز مجلس، لايحه الحاق يك  تبصره به ماده 203 قانون ماليات هاي مستقيم با قيد دو فوريت تقديم مجلس شد.  حسين نمازي وزير امور اقتصادي و دارايي طي توضيحاتي در مورد لزوم دوفوريت اين لايحه، گفت: اوراق مالياتي بايد به وسيله ماموران مالياتي به محل كار وسكونت موءديان  ابلاغ شود و اين در حالي است كه در بيشتر موارد حضور موءديان دراين دو محل مشخص نيست.  به گزارش خبرنگار امور مجلس خبرگزاري جمهوري اسلامي، وي  به منع شدن نيروهاي انتظامي از همراهي با ماموران  مالياتي اشاره كرد و افزود: در حال حاضر حدود دو ميليون  پرونده مالياتي بلاتكليف مانده است.  دكتر نمازي به فرصت ابلاغ اوراق مالياتي درهر سال تا 29 مهرماه اشاره كرد و گفت: اگر اين فرصت از بين برود، ضرر و زيان غيرقابل جبراني رامتحمل خواهيم شد.  وي همچنين تاكيد كرد: عدم امكان ابلاغ و عدم وصول  درآمدهاي مالياتي پيش بيني شده در اين خصوص ايجاد مشكل  مي كند.  به گفته نامبرده، وزارت امور اقتصادي و دارايي درصورت  تصويب اين لايحه مي تواند براي ابلاغ اوراق مالياتي خود از طريق وزارت پست و تلگراف و تلفن عمل كند و از خدمات  پست سفارشي بهره گيرد.  وي متن اين اصلاحيه را به شرح زير قرائت كرد:  " وزارت امور اقتصادي و دارايي مي تواند براي ابلاغ اوراق  مالياتي از خدمات پست سفارشي استفاده كند. مامور پست  بايد اوراق مالياتي را به شخص موءدي يا بستگان و مستخدمين  او در محل ابلاغ و در نسخه ثاني رسيد اخذ كند و چنانچه  موءدي يا اشخاص يادشده از گرفتن اوراق امتناع كنند مامور پست اين موضوع را در نسخ اوراق مذكور قيد و نسخه دوم را به نشاني تعيين شده الصاق مي كند و نسخه اول را به اداره  مالياتي عودت مي دهد.  هرگاه هيچيك از اشخاص يادشده در محل نباشند مامور پست با قيد تاريخ مراجعه، عبارت 15 روز پس از اين تاريخ مجددا"  مراجعه خواهد شد" را در اوراق مذكور قيد و نسخه دوم را به نشاني تعيين شده الصاق مي كند و نسخه اول را عودت  مي دهد. مامور پست در مراجعه بعدي در صورت عدم حضور اشخاص فوق، اين امر را در ذيل اوراق قيد و نسخه دوم را به نشاني تعيين شده الصاق مي كند و نسخه اول را به اداره  مالياتي عودت مي دهد.  اوراقي كه به اين ترتيب الصاق مي شوند، از تاريخ الصاق  ابلاغ شده محسوب مي شود".  دكتر نمازي تاكيد كرد كه در صورت تصويب نشدن دو فوريت  اين لايحه دولت مقدار زيادي از درآمدهايش را از دست  خواهد داد.  موحدي ساوجي نماينده تهران در مخالفت با دوفوريت اين  لايحه، عنوان كرد كه رسيدگي دوفوريتي به اين موضوع باعث  تعويق رسيدگي به طرح اصلاح قانون انتخابات مي شود.  به رغم سخنان محمدرضا خبار نماينده كاشمر در موافقت با دوفوريت اصلاح قانون ماليات ها و تاكيد بر بروز كسري  بودجه براي دولت و تحقق نيافتن درآمدهاي مالياتي،  دوفوريت اين لايحه راي نياورد ولي با راي گيري مجدد يك  فوريت آن تصويب شد.  دكتر نمازي ديروز در سخنان خود بارها تاكيد كرد كه دولت  براي ابلاغ اوراق مالياتي تنها تا 29 مهرماه فرصت دارد و در صورت تصويب نشدن دوفوريت لايحه، بخش قابل توجهي از درآمدهاي دولت تحقق نخواهد يافت.  اكنون با رد دوفوريت لايحه، اين پرسش ها مطرح است كه:  1- جناح اكثريت مجلس بارها از آمادگي همكاري با دولت  براي مسائل اقتصادي سخن گفته اند. اما در عمل لوايحي را كه با كمترين وقت امكان رسيدگي داشته به تعويق انداخته و يا رد كرده است.  پس شعار ضرورت توجه به حل مشكلات اقتصادي چه مي شود؟ 2- رسيدگي به اين لايحه حداكثر در يك جلسه امكان پذير بود، آيا 24 ساعت تعويق در رسيدگي به طرح اصلاح قانون  انتخابات امكان پذير نبود؟ آيا نمي شد يك روز از تعطيلات  مجلس كاست؟ 3- آيا نمايندگان از تاثير ماليات هاي مستقيم در درآمدهاي دولت، تعديل ثروت، عدالت اجتماعي، اجراي طرحهاي  عمراني و... اطلاع ندارند كه آن را موضوعي كم اهميت تلقي  مي كنند؟ 4- درخواست دولت فقط اين بود كه اجازه داده شود اوراق  مالياتي با پست سفارشي به موءديان ابلاغ شود اين درخواست  خيلي مبهم يا بزرگ بود كه مجلس آن را نيازمند رسيدگي  ويژه و كارشناسي دانست؟ 
