 گروه اقتصادي: مراحل اجرايي طرح تهيه شناسنامه راهها و تاسيسات جانبي آنها از روز يكشنبه 24 مرداد ماه با استقرار گروههاي آمارگيري در استانهاي زنجان و قزوين  آغاز شد. اين طرح با مشاركت سازمان حمل و نقل و پايانه هاي كشور و معاونت راهداري و هماهنگي امور استانهاي وزارت راه و ترابري اجرا مي شود و طي آن مشخصات  فني راهها و تاسيسات جانبي جاده ها در سطح 81 هزار كيلومتر از راههاي تحت پوشش وزارت راه و ترابري ثبت و ضبط مي شود. به گزارش روابط عمومي سازمان حمل و نقل و پايانه هاي كشور در همايش توجيهي طرح ياد شده كه با حضور مديران كل راه و ترابري و مديران سازمان حمل و نقل و پايانه هاي استانها در محل سالن اجتماعات اين سازمان  برگزار شد مهندس حجتي وزير راه و ترابري با تاكيد بر اهميت طرح تهيه شناسنامه راهها و تاسيسات جانبي جاده ها و كاربرد اطلاعات حاصل از اين طرح در تصميم گيري هاي آتي  خواستار دقت نظر در اجراي اين طرح و برنامه ريزي مدون  براي بهنگام سازي اين اطلاعات شد. 
