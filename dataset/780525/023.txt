 مشكلات اقتصادي و رشد نرخ بيكاري بر مشكلاتي كه  جوان بودن جمعيت يك كشور در زمينه اشتغال پديد مي آورد،  افزوده اند، در اين ميان شتاب ورود انبوه جويندگان كار به بازار كار كشور به حدي است كه هر روز بر بار تعهدات  دولت براي ايجاد مشاغل تازه مي افزايد. در حالي كه با توجه به منابع و امكانات كنوني كشور، تنها براي شمار محدودي از كارجويان اعم از فارغ التحصيلان دانشگاهها و دارندگان مدارك پايين تر مي توان شغل ايجاد كرد. با توجه  به موانع و مشكلات پيش گفته، تنها در سايه ثبات سياسي و امنيت اقتصادي كامل و ايجاد مناسبات سازنده در مناسبات  بين المللي برپايه منافع ملي و در پيش گرفتن سياست ها و برنامه هاي اقتصادي پايدار مي توان، بر بحران روبه رشد بيكاري در كشور غلبه كرد. جرياناتي كه به سود تمايلات  سياسي خود هر از چند گاه و با شيوه هاي گوناگون در جامعه  تنش مي آفرينند و يا كساني كه با پيش كشيدن طرح هاي  بغرنج و غيرقابل اجرا در مجلس، توان و انرژي دولت را به  بيراهه سوق مي دهند، از يك سو بر مشكلات اقتصادي  مي افزايند و به اين ترتيب بر بحران بيكاري دامن مي زنند و از سوي ديگر خود در زمره منتقدان شديداللحن برنامه هاي  اقتصادي درمي آيند چرخه باطلي كه در طول دو سال گذشته  دوام يافته است. به هر حال اگر برخي جناح هاي سياسي  برآنند كه وحدت و همدلي در جامعه حاكم شود، بايد به جاي  ايجاد مشكلات جديد براي دولت، به ارائه راهكارهاي سازنده  بپردازند. در گزارش حاضر معضل بيكاري، اشتغال خارجيان و ضرورت ايجاد شغل هاي جديد براي انبوه جويندگان كار در كشور بررسي شده است.  در سالهاي گذشته ورود به دانشگاه و شكست غول كنكور، يك  امتياز مناسب براي كاريابي محسوب مي شد اما امروزه ورود به دانشگاه نمي تواند اشتغال آينده را تضمين كند. وجود 500 هزار نيروي انساني متخصص جوياي كار در جامعه نشان  مي دهد كه در وضعيت كنوني داشتن سواد و تخصص نيز نمي تواند عاملي براي دست يابي به كار باشد.  يافته هاي آماري نشان مي دهد كه حدود 24 ميليون نفراز جمعيت فعلي كشور را جوانان تشكيل مي دهند. به عبارت ديگر 40 درصد از تركيب جمعيت كشور را جوانان به خود اختصاص  داده اند، بنابر اين با توجه به رشد بيكاري در جامعه،  كاهش درآمدهاي نفتي و مشكلات اقتصادي، هنوز چشم انداز روشني براي خيل متقاضيان كار وجود ندارد. در اين حال  دولت براساس نگره كارشناسان پيش بيني كرده كه در طول سال  بايد 800 هزار شغل جديد براي متقاضيان ايجاد كند اما هنوز اين ايده، امكان عملي نيافته است. برخي آمارهاي  غيررسمي حاكي از آن است كه دولت با تمامي توان خود در عرصه هاي صنعتي، خدماتي و كشاورزي توانسته است حدود 200 هزار شغل جديد را فراهم كند، با اين حال معلوم نيست در زمينه ايجاد 600 هزار شغل باقي مانده چه كسي پاسخگو خواهد بود؟ البته يادآوري اين نكته لازم است كه دولت براي شغل هاي  جديد بايد سالانه مبالغ هنگفتي را هزينه كند، اگر ميانگين هزينه هاي ايجاد مشاغل در عرصه هاي خدمات، صنعت  و كشاورزي را نزديك به 3 ميليون تومان فرض كنيم براي  ايجاد 800 هزار شغل جديد بايد 2400 ميليارد تومان به طور متوسط در طول سال هزينه كنيم، بي شك چنين هزينه هاي  هنگفتي از توان دولت خارج است.  همزمان با تقاضاهاي جديد براي اشتغال، از يك سو برميزان  فعلي جمعيت نيز افزوده مي شود. اگر يك دهه پيش مسئولان  آموزش و پرورش از هجوم امواج جمعيتي به حوزه هاي آموزش  ابتدايي و متوسطه سخن مي گفتند هم اينك موج جمعيت به  دروازه هاي كاريابي و ازدواج رسيده اند. راه اندازي و ايجاد مشاغل جديد با كمك نهادهاي دولتي آن چنان مطلوب نيست، بنابر اين ورود ميليون ها متقاضي كار به اين مرحله  و پيامدهاي آن را بايد جدي گرفت.  هم اينك كارشناسان آسيبهاي اجتماعي اين واقعيت را پنهان  نمي كنند كه يكي از علل روي آوري جوانان به اعتياد جداي  از دلايل خانوادگي و رواني، آسيبهاي ناشي ازبيكاري در جامعه است و چنانچه در اين زمينه تدبير لازم صورت نگيرد نيروي فعال قبل از ورود به عرصه هاي اشتغال هرز خواهند رفت.  بيكاري تحصيل كردگان  موج بيكاري دامن نيروهاي متخصص را هم گرفته است،  بي برنامگي حاكم در آموزش نيروي انساني و بازار كار موجب شده كه هم اينك 37 هزار پزشك عمومي فارغ التحصيل با مشكل  كاريابي روبه رو باشند. سالها پيش چنانچه پزشكان هندي و پاكستاني درمانگاههاي روستايي را اداره مي كردند حال  علاوه بر جايگزيني پزشكان خارجي توسط دانش آموختگان  داخلي همين تعداد پزشك عمومي بدون داشتن مطب و درمانگاه  جوياي كار مي باشند.  چندي قبل آموزش و پرورش براي تصدي امور بهداشت مدارس  اقدام به جذب افرادي در مقطع فوق ديپلم نمود تا مسئوليت  مربي بهداشت مدارس را عهده دار شوند، آمار افراد ثبت نام  شده مقطع دكترا، كارشناسان امر را شگفت زده نمود. عده  زيادي از فارغ التحصيلان پزشك عمومي حاضر شده بودند با مدرك فوق ديپلم براي امرار معاش خود در مدارس استخدام  شوند.  به باور كارشناسان علوم اجتماعي يكي از عمده ترين مشكلات  جوانان امروزي اعم از فارغ التحصيلان متوسطه و عالي نبود كار مناسب است.  " توفيق مرادي "كارشناس علوم انساني با اشاره به  دغدغه هاي فكري خود اعم از كار و ازدواج مي گويد: "با وجود داشتن مدرك ليسانس و مراجعات مكرر به سازمانها و نهادهاي دولتي هنوز نتوانسته ام براي خود كاري دست و پا كنم.  دو سال است كه ازدانشگاه فارغ التحصيل شده ام اوايل باور نمي كردم كه مفهوم بيكاري با تمامي زشتي خود در جامعه ما حضور دارد، ولي در عمل به اين نتيجه رسيدم كه تنها داشتن  مدرك نمي تواند ضامن دست يابي به يك شغل باشد.  مراكزدولتي يا سازمانها اغلب درطول سال براي اشغال  پست هاي خود اطلاعيه و تقاضا ارائه مي كنند و هجوم افراد فارغ التحصيل بيكار در اين ميان بيش از پيش نشان مي دهد كه بيكاري و نبود فرصت هاي شغلي در جامعه به عنوان يك  مشكل جدي چهره خود را نمايان مي كند.  وي مي افزايد: "در اين ميان تبعيض در جذب نيروهاي كار،  نابرابري مدرك تحصيلي مراكز دانشگاهي و اعمال سليقه هاي  فردي بيش از پيش شعار شايسته سالاري در روند جذب نيروي  كار را زير سوءال مي برد.  براي يك شغل با گرايش علوم انساني در يكي از نهادهاي  دولتي 4 نفر اعلام نياز شده بود در حالي كه حدود 200 نفر براي تصدي همان شغل ثبت نام كرده بودند، بايد پذيرفت كه  جوانان درآينده با دل مشغولي اشتغال سروكار خواهند داشت. " چه كسي پاسخگوست؟ تصور عامه براين است كه وزارت كار و امور اجتماعي وظيفه  همسان سازي عرضه و تقاضاي كار را در جامعه عهده دار است  اما چندي قبل وزير كار و امور اجتماعي در يك موضع گيري  جدي اعلام كرد كه براي ايجاد اشتغال نبايد هميشه چشم به  دولت داشت، ايجاد اشتغال تنها همت و اراده مي خواهد.  ما مدام به دنبال امكانات جديد هستيم ولي بايد ديد كه از امكانات موجود چه استفاده اي كرده ايم. صنعتگران و توليد كنندگان از بسياري كالاهايي كه در كشور توليد مي شود بي خبرند و آن را از خارج وارد مي كنند. بسياري از توليدكنندگان با مازاد توليد روبه رويند كه مي توان آن  راصادر كرد.  البته وزير كار و امور اجتماعي نيز بر اين نكته واقف  است كه توليد مازاد به تنهايي عامل اشتغال و درآمدزايي  نيست، نبود نقدينگي، عدم فروش كالاها و خدمات و بالاخره  نابسامانيهاي مديريتي در برخي از مراكز توليدي دولتي و خصوصي مشكل آفرين است.  به گفته وزير كار و امور اجتماعي هنوز آمار دقيق و صحيح  از وضعيت اشتغال و بيكاري در كشور وجود ندارد. تا زماني  كه ميزان بيكاري در كشور رقم بالايي را تشكيل مي دهد، به  طور قطع قدرت گفتگوي كارگران براي دست يابي به حقوق  بيشتر كاهش مي يابد و لازم است تا تشكل هاي كارگري در اين مقطع بيش از هر زمان ديگر توان خود را براي كاهش  ميزان بيكاري به كار گيرند.  افزايش جمعيت، عامل موءثر در بيكاري  دكتر غلامعباس توسلي در كتاب جامعه شناسي كار و شغل ضمن  ارائه تحليلي از رشد جمعيت و اشتغال در جامعه ايران  مي نويسد: "اشتغال و بيكاري در سال 1370 بر اساس نتايج  مقدماتي طرح آمارگيري جاري(جمعيت سال 1370)از 2/57 ميليون نفر جمعيت كشور، يك چهارم يا به صورت /دقيق تر 4 25 درصد از نظر اقتصادي فعال بوده اند،(/22 درصد شاغل  و 9/2 درصد بيكار و جوياي كار). اين ارقام نشان مي دهند كه در جامعه ما 22 نفر كار مي كنند تا زندگي خود و 78 نفر ديگر را تامين كنند.  اگر كليه جويندگان كار نيز بتوانند كاري دست و پا كنند اين رقم به 25 خواهد رسيد و به عبارت ديگر در بهترين  شرايط از هر 100 نفر 25 نفر به فعاليت اقتصادي اشتغال  خواهند داشت و بايد هزينه زندگي 100 نفر را تامين كنند.  البته اين پديده تنها معلول ساخت اقتصادي كشور نيست و از تركيب سني و جنسي جمعيت نيز تاثير مي پذيرد و جوان بودن  جمعيت مي تواند از جمله علل عمده آن باشد علاوه بر رشد جمعيت و نبود برنامه هاي مناسب و كارا براي تنظيم  خانواده، فقدان تشكيلات كاريابي، عدم نظارت قوي نهادهاي  دولتي بر كار اتباع خارجي و ناتواني هاي مديريتي بخش هاي  دولتي به خودي خود بر اين معضل دامن زده است.  با توجه به پيوستن سالانه 800 هزار نفر جوياي كار به  متقاضيان شغل و حرفه اين امرمي تواند طي 5 سال آتي به  شدت مشكل آفرين باشد. بنابر اين چاره جويي و يا كارشناسي  اين بحران مي تواند در آينده از بروز برخي از آسيبهاي  اجتماعي و نابسامانيها بكاهد.  صاحبنظران هيچ وقت مطالبات اقتصادي "لشگر بيكاران "را پنهان نمي كنند، به همان اندازه كه بيكاري در عرصه توليد و درآمد ناخالص ملي عنصر موءثري به شمار مي آيد، عدم  برنامه ريزي دقيق و نبود مشاغل جديد نيز مي تواند تهديدي  جدي براي آينده جامعه محسوب شود.  بر اساس آمارهاي سازمان جهاني كار حدود 80 ميليون كارگر،  خارج از كشور محل تولد خود فعاليت مي كنند و سالانه حدود 100 ميليارد دلار دريافت مي كنند در حالي كه سهم ايران  از اين بازار جهاني بسيار ناچيز است.  البته مسئولان كار و امور اجتماعي اين نكته را كتمان نمي  كنند كه معادله ياد شده در ايران به صورت معكوسي درآمده  است به گونه اي كه با وجود 2 ميليون افراد جوياي كار،  حدود 3/1 ميليون فرصت شغلي را اتباع خارجي اشغال  كرده اند.  ادامه دارد 
