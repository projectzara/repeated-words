 گروه ورزشي: "سپ بلاتر" رئيس فدراسيون بين المللي فوتبال  فيفا ديروز در گفت وگويي با يك شبكه راديويي آلمان اظهار داشت: سهميه قاره آسيا در رقابت هاي فوتبال جام جهاني  2002 افزوده نمي شود.  بلاتر گفت: مسئولان كنفدراسيون فوتبال قاره آسيا خواستار افزايش سهميه اين قاره به پنج نماينده هستندكه اين امر تحقق نخواهد يافت و به آسيايي ها همچنان چهار سهميه و نيم تعلق خواهد گرفت.  رئيس فيفا افزود: آسيايي ها بايد سهميه پنجم را در ديدار رفت و برگشت با تيمي كه در آينده مشخص خواهد شد به  دست آورند.  اين درحالي است كه حدود يك ماه است دست اندركاران  كنفدراسيون فوتبال آسيا به فيفا اعلام كرده اند كه اگر سهميه اين قاره در جام جهاني 2002كه بطور مشترك در كره  جنوبي و ژاپن برگزار خواهد شد، به پنج نماينده افزايش  نيابد، اين رقابتها را تحريم خواهند كرد. 
