 جنگ كوزوو كه با درخواست هاي مكرر مردم يوگسلاوي براي  كناره گيري اسلوبودان ميلوسويچ همزمان شده بود، دو ماه  پيش پايان يافت پس از اين تحولات، اسلوبودان ميلوسويچ  ديكتاتور صربستان ضعيف تر از گذشته شد اما همچنان  اهرمهاي قدرت را به دست دارد. گردهمايي بزرگ مخالفان كه  قرار است پنجشنبه آينده در بلگراد برگزار شود دولت را نگران كرده ولي نشانه هايي كه از آغاز همكاري و تفاهم  ميان مخالفان حكايت دارد نمي تواند اختلاف هاي اساسي  آنان را پنهان كند. مخالفان ميلوسويچ از اينكه گفته  مي شود ووك در اسكويچ و زوران زينجيچ با هم در راهپيمايي  19 اوت شركت مي كنند، اظهار شادماني مي كنند. از دو سال  پيش كه اين دو رهبر عمده گروههاي مخالف ميلوسويچ  نتوانستند ائتلاف مخالفان را حفظ كنند و ائتلاف  فروپاشيداين نخستين بار است كه اين دو در كنار هم قرار مي گيرند. در اين گردهمايي كه در مقابل ساختمان مجلس  فدرال در بلگراد برگزار مي شود زينجيچ و دراسكويچ  سخنراني خواهند كرد. از زمان آغاز مخالفتها عليه ميلوسويچ،  جنبش موسوم به "ائتلاف براي ايجاد تغيير" كه تحت نفوذ و تسلط حزب دمكراتيك زينجيچ قرار دارد سازماندهي بيشتر و راهپيمايي ها را به عهده داشته است و حزب" جنبش تجديد حيات صربستان "به رهبري دراسكويچ تنها چند گردهمايي را رهبري كرده است.  اما علي رغم تمام ابراز اميدواريها براي ايجاد تغيير در اين كشور، جنبش مخالفان براي پيشبرد اهداف خود با مشكلاتي روبروست.  در گردهمايي هاي مخالفان دولت كه هرروزه در شهرهاي مختلف  برگزار مي شود تعداد زيادي از مردم شركت نمي كنند.  تحليلگران معتقدند دليل عدم اطمينان مردم به رهبران  مخالف اين است كه آنها اختلافهاي گذشته ميان رهبران  مخالف دولت را همچنان به خاطر دارند و آنها را در اندازه اي كه بتوانند به نيازهاي مردم پاسخ دهند نمي بينند.  تظاهرات روز پنجشنبه يك آزمون است. مردم هنوز ظرفيت  حقيقي مخالفان را نمي دانند.  مخالفان دولت همچنين بر سر برخي موضوعات اساسي اختلاف  دارند.  زينجيچ معتقد است تا زماني كه ميلوسويچ بركنار نشود هيچ  تغيير و تحول مثبتي امكان پذير نيست. در حالي كه در اسكويچ مي گويد بهتر است دولت ميلوسويچ و مخالفان در مورد تشكيل دولت انتقالي به توافق برسند، كه البته  احتمال اين توافق بسيار ضعيف به نظر مي رسد. با اين حال  رژيم ميلوسويچ خطر مخالفان را جدي گرفته است ; به ويژه  آنكه از بخش هاي ديگر نيز فشارهاي فراواني بر شخص  ميلوسويچ وارد مي شود. كليساي ارتودوكس صربستان كه سالها از رژيم حمايت مي كرد، اكنون خواستار استعفاي ميلوسويچ  شده است.  يكي ديگر از منتقدان تعيين كننده دولت، ژنرال  مومچيلوپريسيچ فرمانده سابق ارتش يوگسلاوي است كه اكنون  به صحنه رقابت سياسي وارد شده و اين حضور هزينه سنگيني  براي دولت بلگراد به همراه دارد.  اين ژنرال كه هشت ماه پيش در پي انتقاد از سياستهاي  ميلوسويچ بركنار شد، حزب جديدي به نام "جنبش صربستان  دمكراتيك" تاسيس كرده است.  او در ماه ژوئيه در مصاحبه اي اعلام كرد براي پيوستن به  مخالفان و كمك به نجات كشور آمادگي دارد.  علي رغم اين فشارها و موج مخالفتها، ميلوسويچ همچنان چند برگ برنده در دست دارد. دولت بلگراد رسانه هاي اين كشور را در كنترل دارد. اين رسانه ها با قدرت تبليغاتي خود هر روز يك پيام را تكرار مي كنند: "مخالفان كه توسط غرب حمايت مي شوند در پي تحقق هدفي هستند كه ناتو با بمباران  11 هفته اي خود نتوانست به آن دست يابد و آن نابودي  يوگسلاوي است ! "رژيم ميلوسويچ كنترل 80 درصد منابع مالي  كشور را در دست دارد.  پليس هم تحت تسلط رژيم است و بيم از برخوردهاي  سركوبگرانه پليس و درگيريهاي داخلي، مردم را به شدت  وحشت زده كرده است. با اين همه به نظر نمي رسد ميلوسويچ  به اين آساني از قدرت كناره گيري كند او تا آخر مبارزه  خواهد كرد.  خبرگزاري فرانسه 
