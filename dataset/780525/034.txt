 فريدريش ويلهلم نيچه، سرآمد نقادان بنيادهاي جهان غرب است، كمتر پايه و بنيادي را از تمدن غربي بتوان يافت كه  پتك نقادي نيچه بر آن كوفته نشده باشد. نيچه خصم بزرگ و نخست دمكراسي، سوسياليسم، ناسيوناليسم، آموزش و پرورش  غرب، نظامي گري غرب، مكاتب اقتصادي و فلسفي انگليس،  دولت هاي ملي و در يك كلام خصم بسياري از دستاوردهاي  اساسي غرب است.  نوشته حاضر كوششي است براي بيان آراء و انديشه هاي نيچه  در باره بنيادهاي غربي، اين مقاله از نظرتان مي گذرد:  گروه فرهنگ و انديشه  رضا نجفي  هر گاه سخن از نيچه و غرب به ميان آمده آنچه براي بحث يا بررسي ارجح دانسته شده نه ديدگاههاي نيچه درباره غرب كه  در واقع تاثير وي بر فرهنگ و تمدن مغرب زمين بوده است،  تاثيري كه نيچه دربرآمدن روانشناسي جديد،  اگزيستانسياليسم، ديدگاه پست مدرنيسم داشت و يا بهره اي  كه فاشيسم از انديشه هاي او برگرفت و به طور كلي توشه  هايي كه اكثريت انديشمندان شاخه هاي گوناگون علوم انساني  از او گرفته اند چنان است كه مي توان نيچه را يكي از معدود آفرينندگان فرهنگ جديد غرب دانست. با اين همه  بررسي ديدگاههاي نيچه درباره غرب و نهادهاي آن مي تواند پيش درآمدي بر اين مهم پنداشته شود.  آنچه در ابتدا بايد تاكيد شود اين است كه نيچه به ندرت  از غرب به عنوان كليتي واحد و پديده اي منسجم ياد كرده  است و بيشتر به تفكيك بين ادواري خاص و همچنين جريانهاي  ناهمگون در بطن مغربزمين قائل بوده است، براي نمونه عصر زرين تاريخ غرب براي نيچه محدود و منحصر به چند دوره  نادر است و جداي از اين اعصار ويژه كه تمدن غرب در كمال  شكوفايي بود، نيچه ساير ادوار تاريخي غرب را دچار انحطاط مي شمارد، همچنين او در تمامي ادوار تمدن و فرهنگ غرب چه  به هنگام رونق و شكوفايي و چه در زمان انحطاط، دو روح و دو جريان متفاوت برآمده از مغرب زمين را تشخيص مي دهد.  دوران طلايي مغرب زمين براي نيچه، يونان سده پنجم و ششم  پيش از ميلاد است، او آرزو داشت در آتن عصر پريكلس يا فلورانس عصر مديچي زندگي مي كرد، اما اين دوران زرين،  تنها تا ظهور سقراط ادامه مي يابد و به گمان نيچه با بروز و ظهور سقراط عصر زرين يونان و مغرب زمين رو به  افول مي نهد.  دلبستگي به يونان باستان در نزد انديشمندان آلماني و احترام سترگي كه آنان به فرهنگ باستاني يونان مي نهند امري تازه نيست به گونه اي كه چنين دلبستگي به سنتي بدل  شده است، با اين همه، شيفتگي نيچه به يونان باستان فراتر و بنيادي تر از علاقه ديگر بزرگان آلماني و اروپايي است  و نقش كارسازتري در فلسفه و جهان نگري نيچه ايفا مي كند.  او اعتقاد داشت اروپا بايد از روح يونان پيش از سقراط پيروي كند و در واقع نخستين كتاب نيچه به نام "زايش  تراژدي از روح موسيقي "دعوتي بود براي زنده ساختن روح  بلوغ يوناني در كالبد فرهنگ آلماني. نفوذ يونان باستان  بر انديشه نيچه تا آنجاست كه راسل در" تاريخ فلسفه غرب"  خود اعلام مي كند كه جهان نگري نيچه يوناني بود ليكن  منهاي بخش ارفئوسي آن نيچه فلاسفه يونان پيش از سقراط جز فيثاغورس را مي ستايد، ليكن به فلاسفه پس از سقراط توجهي نشان نمي دهد. هراكليتوس، دموكريتوس و اپيكور را دوست مي دارد ولي از افلاطون انتقاد مي كند. او مي پندارد با ظهور اروپيد، آريستوفانس و سقراط پايان  دوران زرين يونان فرارسيده است. اما چرا نيچه دوران يونان  پيش از سقراط را عمر زرين فرهنگ غربي مي دانست و چرا سقراط را تباه كننده فرهنگ يوناني قلمداد مي كرد؟ چرا او معتقد بود غرب بايد پيرو روح يونان سده پنجم و ششم پيش  از ميلاد باشد؟ نيچه تمامي ويژگيهاي يك فرهنگ سالم را كه براي فرهنگ  غربي آرزومند بود، در يونان باستان متحقق مي ديد. به  باور او يونانيان باستان اين مردم زيرك به راز بي رحم  زندگي و سرشت تراژيك هستي پي برده بودند و آگاهانه از همين روي سرنوشت و زندگي را به همان شكلي كه هست پذيرا شده و به آن آري گفته بودند، يونانيان باستان در وجود خود نيروي حيات را حفظ كرده و مفهوم راستين سرخوشي و شادماني، آزادگي و دلاوري را دريافته بودند. بزرگترين  مزيت يونانيان در آن بود كه بهنگام به فلسفه پرداختند يعني نه در زمان تيره روزي بلكه در اوج پختگي انديشه و دوره خوشباشي و بهنگام نيز مي دانستند كه چه زمان بايد از دام فلسفه بيرون جهيد. يونانيان از انديشه هاي ملل و فرهنگهاي ديگر به بهترين وجه سود بردند و اين توانايي در كسب و هضم فرهنگ چيزيست كه به گمان نيچه غرب بايد از يونان بياموزد. ساختن الگوهاي اصلي انديشه هاي فلسفي و همچنين فضيلت يونانيان باستان در ارج گذاري به  انديشمندان، از ديگر مواردي است كه مختص فرهنگ يونان  باستان است. اما بيش از هر چيز روحيه سرخوشي و آري گويي  يونانيان به زندگي است كه نيچه را مجذوب آنان مي كند.  اما چگونه است كه اين فرهنگ درخشان رو به تباهي مي رود و كمرنگ مي شود؟ اشاره كرديم كه نيچه دو روح و دو جريان  متفاوت را در يونان باستان درمي يابد: روح ديونيزوسي(1) و روح آپولوني(2).  همين جا بايد گفت تفسيري كه نيچه از اين دو جريان دارد ويژه خود اوست. نيچه اهميت و اولويت را به جريان  ديونيزوسي فرهنگ يونان مي دهد. به باور او عنصر ديونيزوسي تا حدود زيادي آفريننده تراژديهاي اصيل است.  " چيرگي عنصر ديونيزوسي در شاهكارهاي تراژدي يونان نخست  به اين معناست كه، به نظر نيچه آفرينندگي هنري تنها به  ياري درك مستقيم و شهود و جان بيني و وجد و بيخودي صورت  امكان مي پذيرد، و دوم به معناي دلبستگي و توجه به اصل و ريشه و تباركار هنري به جاي ساختار آن است. "(3)عنصر ديونيزوسي در نزد نيچه تا آنجا اهميت دارد كه اصولا"  نيچه قهرمانان تراژدي را ديونيزوسي مي داند.  غلبه عنصر آپولوني به ديد نيچه، كمرنگ كننده احساس  تراژدي است و با آمدن سقراط و اروپيد به صحنه فرهنگ  يونان، روح آپولوني فرهنگ يونان تا آنجا قدرت مي يابد كه  عنصر ديونيزوسي به سستي مي گرايد و انحطاط تراژدي يونان  آغاز مي شود. روح آپولوني در حد اعلاي چيرگي خود وجد و سرور و احساس Lebensgefuhl زندگي را تباه مي سازد. از اين رو نيچه در زايشي تراژدي به مقايسه بين فرهنگ يونان  پيش از سقراط يعني فرهنگ ديونيزوسي و مقايسه آن با فرهنگ  پس از سقراط كه به باور نيچه فرهنگي بيمارگون است، يعني  فرهنگ سقراطي مي پردازد. نيچه با تاختن بر سقراط، به عقل  باوري يوناني نيز مي تازد، عقل باوريي كه يكي از مهمترين  سنن فكري و فرهنگي مغرب زمين است.  البته با گذشت زمان، نيچه بدبيني كمتري نسبت به عنصر آپولوني تمدن غربي نشان مي دهد و اعتقاد مي يابد كه  تركيب ترازمندي اثر دو عنصر آپولوني و ديونيزوسي  مي تواند بسيار سودمند افتد. او در بررسي تاريخ چند سده  پس از چيرگي روح آپولوني در تمدن يوناني يعني در بررسي  تاريخ مغرب زمين پس از برآمدن دين مسيحيت دشمن ديگري  براي ديونيزوس مي يابد. نيچه اعتقاد داشت امروزه ديگر روح آپولوني يا سقراطي غرب نيست كه دشمن ديونيزوس  به شمار مي رود، بلكه مسيحيت جاي آپولون را گرفته و حتي  او را نيز از ميدان بدر برده است. نيچه مسيحيت و اخلاق  مسيحي را داراي نيرويي ضدزندگي مي دانست و اين چيزي نبود كه با آري گويي ديونيزوسي به زندگي بتواند سازش يابد.  نيچه مي گويد: "تعارضي بين ديونيزوس وآپولون مي تواند توسط يونانيان در بزرگترين پيروزيهايشان حل شود، اما تعارض بين آرمان ديونيزوسي و آرمان مسيحي به هيچ سازشي  نمي تواند دست يابد; اين مساله، يك يا اين - يا آن، يك  آري يا نه گفتن به زندگي است.. زيرا آموزه مسيحي  ضدآموزه ديونيزوسي است. " او جاي ديگر، مسيحيت و الكل را دو مخدر بزرگ اروپايي  مي داند كه تبهكارانه جان مردم آلمان را تباه كرده است.  نيچه اخلاق مسيحي را رواج دهنده ضعف و پستي و نابودكننده  اراده به قدرت ارزيابي مي كند و باور دارد كه امپراتوري  روم باستان - كه به گمان وي سرچشمه فرهنگ و ثبات بود- نه  توسط بربرها كه به وسيله مسيحيت نابود شد و با اين  اختراع بود كه يهود مغلوب، انتقام خود را از روم فاتح  باز ستاند.  پيش از آنكه به ديدگاه نيچه در مورد بزرگترين عنصر فرهنگي حاكم در غرب يعني مسيحيت بپردازيم، ناگزيريم به  گونه اي موجز و فشرده نگاهي به انديشه نيچه در مورد ريشه  مسيحيت يعني مذهب يهود و يهوديان بيفكنيم به طور كلي وي  اين دو مذهب را در يك كليت يهودي - مسيحي بررسي مي كند و بر هر دو مذهب مي تازد. ليكن نسبت به يهوديان علاقه  بيشتري نشان مي دهد او اعتقاد دارد، يهوديان كه خود داراي انرژي حيات و اراده به قدرت و هوش هستند، مايلند با رواج انحطاط و به وجود آوردن منحط ترين جريانات  (مانند مسيحيت)، ديگران را ضعيف و پست سازند تا بتوانند خود قويتر شوند. به نظر مي رسد نيچه چندان كه از دين  يهود نفرت دارد از خود يهوديان ندارد. او فرهنگ اروپايي  را بسيار مديون يهوديان مي دانست و مي پنداشت، يهوديان  محافظه كارترين قدرت در دگرگون كردن اروپاي جديد هستند و خرسند بود كه آنان تمايلي به انقلابها، سوسياليسم و يا نظامي گري ندارند. نيچه بسيار محتمل مي دانست كه اروپا چونان ميوه اي رسيده در چنگ يهود بيفتد و آنان بدل به  پيشگامان و راهنمايان اروپا شوند. او در" فراسوي نيك و بد" در مورد يهوديان غرب چنين مي گويد: "اروپا چه ديني  به يهوديان دارد؟ بسي دينهاي خوب و بد، و بالاتر از همه  مديون آن چيزي است كه هم بهترين چيز است و هم بدترين،  يعني بزرگ آسايي اخلاق و هولناكي و شكوه خواسته هاي بيحد و مرز و تمامي رمانتيسم و بلندپايگي مسائل بي بنياد اخلاقي و در نتيجه، پركشش ترين و فريباترين و گزيده ترين  بخش از آن رنگ بازيها و نيرنگ بازيهاي زندگي كه واپسين  شعله هاي آن امروز از آسمان فرهنگ اروپايي ما، از آن  آسمان شامگاهي، زبانه مي كشد و چه بسا در شعله هاي آن  مي سوزد. ما هنرمندان در ميان طايفه تماشاگران و فيلسوفان، بدين خاطر خود را مديون يهوديان مي دانيم...  يهوديان بي چند و چون قويترين و سرسخت ترين و نابترين  نژاد در ميان نژادهايي هستند كه اكنون در اروپا زندگي  مي كنند.. متفكري كه در ضمير خويش در انديشه آينده  اروپاست، در هر طرحي كه درباره اين آينده نزد خويش بريزد در بازي و نبرد عظيم نيروها، يهوديها و روسها را همچون  پابرجاترين و دست اندركارترين عوامل به حساب خواهد آورد. "(4) آينده نشان داد پيش بيني نيچه در مورد نقش تعيين كننده  يهوديان و روسها در تاريخ مغرب زمين بجا و بحق بود و در بررسي فرهنگ غرب، نقش يهوديان را نمي توان از ديده دور داشت.  اما اجازه دهيد بازگرديم به مقوله اي كه بيش از يهود،  فرهنگ غربي را رقم زد يعني دين مسيحيت ! شايد عجيب به نظر رسد ليكن نيچه بروز نيست انگاري(نيهيليسم)را در غرب تاحدود بسيار زيادي برآمده از مسيحيت مي داند، به گمان  وي نيست انگاري اروپايي ريشه در يهوديت و مسيحيت دارد.  او اخلاق مسيحي را نيست انگارانه مي خواند، زيرا همانطور كه پيش از اين اشاره رفت اخلاق مسيحي را رواج دهنده ضعف  و سستي و انكار زندگي مي داند.  به هم آميختگي نيهيليسم غربي و مسيحيت در ديد نيچه ;  مقوله اي است كه براي درك مفهوم نيست انگاري در انديشه  نيچه بسيار مهم است. نيچه در مغرب زمين زمان خود، آن عشق  و ميل به زندگي را كه لازمه يك فرهنگ تندرست و آفريننده  است، نمي يافت ; زيرا دستگاه اخلاقي مسيحيت اين شور و شوق  و غريزه حيات را سست كرده بود. به زعم او ارزشهاي كنوني  غرب از آن رو به نيست انگاري منجر مي شود كه نيست انگاري  نتيجه منطقي ارزشها و آرمانهاي خود مغرب زمين است. نيچه  مي گويد:  " در دنياي قديم يعني در دنياي "آنتيك "يعني در دنياي  يونان و روم، نيرويي بزرگ به كار برده بودند تا زندگي را با جشنها و رسمهاي نيكو، شيرين كنند و بر خوشي و كامراني  بيفزايند. در دوره مسيحيت همان اندازه نيرو و تزوير صرف  شد تا روشي و راهي عكس دوره آنتيك پديد آيد تا اينكه  يونان ديگر يونان نباشد و روم هم روم. آدمي پاي بند شد كه خود را گناهكار حس كند و حتي از اين راه انگيخته شود و به شور آيد و از همين راه نيز در درياي آمرزش پروردگار فرورود اكنون بايد پرسيد كه كدام دست تبهكار بدين كار پرداخت؟"(5) به گمان نيچه بزرگترين وجه تمايز بين فرهنگها و دستگاههاي ارزشي در آري گويي آنها به زندگي و يا انكار زندگي نهفته است. فرهنگي كه به زندگي نه بگويد ناگزير دست به آفرينش ارزشها و سنن و آدابي مي زند كه  ناتوان كننده و تباه كننده انسان و زندگي است و نيچه غرب را گرفتار چنين فرهنگ ضد زندگي مي داند. به نظر نيچه غرب به سبب تعاليم مسيحيت، دمكراسي، دانش جديد و ايده آليسم  در خطر زندگي گله وار، ميان مايگي و آسان گيري قرار گرفته است ; به قول او علم و دمكراسي نيز نه بيداري جديد از توهمهاي ايمان و نظم مسيحي، بلكه همان ارزيابيهاي  زاهدانه اند، درماندگارترين شكل جديدشان !  به هر حال نتيجه كار آشكار بود: برآمدن نيست انگاري !  نيچه در ميان تمامي انديشمندان مغرب زمين نخستين فردي  بود كه برآمدن نيست انگاري و دامنه و عظمت واقعه را دريافت و بازگو كرد. او نخستين كسي بود كه دريافت چگونه  و تا چه حد ايمان مسيحي از ديار غرب رخت بر بسته و پيامدهاي آن چيست؟ از اين رو بود كه او كلام معروفش را گفت، كلامي كه تكان دهنده فرهنگ مغرب زمين شد، شطحي به  ظاهر كفرآميز و تمثيلي هولناك: Der Gott isttot.  قصد نيچه از گفتن اين كلام تنها بياني الحادي نبود زيرا در اين صورت مي بايست از نبودن خدا سخن مي گفت، بلكه  منظور او دقيقا" اين بود كه خداي مسيحيت مرده است و بنابراين تمامي دستگاه و نظام اخلاقي و ارزشي مسيحيت و غرب به همراه مرگ خداي خود، پشتوانه خود را از كف  داده اند و محكوم به فروريزي اند. "خدا مرده است "نيچه،  دعوتي براي واژگوني تمامي ارزشهاي غربي و آفرينش  ارزشهايي نو بود. مرگ خداي مسيحيت به باور نيچه، مرگ  اخلاق مسيحي و واژگوني دستگاه ارزشي مبتني بر جدال نيك و شر است. با مرگ خداي مسيحيت تمامي ارزشها و آرمانهاي  اروپا و به يك كلام غرب به خط پايان خود مي رسند و براي  مغرب زمين ضرورت مي يابد تا دست به آفرينش نظام ارزشي و اخلاقي جديدي بزند بنابراين، اين پيامد سترگ ترين  رويداد در تمامي طول تاريخ غرب است.  ادامه دارد پانوشتها:  Dionysus 1 Apollon 2 3- نيچه - ح. پ. استرن(ص 71) 4- فراسوي نيك و بد- ف. و. نيچه پاره 251250 5- زاهد و زهدش(از كتاب بشري بس بشري)به نقل از ترجمه  دكتر محمد باقرهوشيار در مقدمه او بر ترجمه اراده معطوف  به قدرت(ص 12) 
