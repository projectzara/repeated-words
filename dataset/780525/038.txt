 اقوام بومي 70 كشور كه شامل 300 ميليون نفرند، روز دوشنبه از سازمان ملل متحد خواستند حقوق آنان را در ارتباط با زمين و حق تعيين سرنوشت به رسميت بشناسد.  به گزارش خبرگزاري فرانسه از نيويورك، نمايندگان اقوام  بومي و آژانس هاي سازمان ملل از اين كه اين سازمان پس از سال ها بحث بيانيه اي درمورد حقوق اقوام بومي صادرنكرده  است، ابراز گله مندي كردند. اين درحالي است  كه بيانيه هاي سازمان ملل الزام آور نيستند.  تونيا گونلا فريشنر، رييس اتحاديه قانون سرخ پوستان  آمريكا، در يك كنفرانس مطبوعاتي كه به مناسبت روز بين المللي اقوام بومي برگزارشد، اظهارداشت: "پيشرفت ما در اين زمينه كند است. " روز بين المللي اقوام بومي روز سه شنبه برگزارمي شود.  بحث ها درباره حقوق اقوام بومي از اوايل دهه 1980 آغاز شد و سرانجام در سال 1993 پيش نويس بيانيه اي كه قرار است در كميسيون حقوق بشر طرح وبررسي شود، تهيه گرديد.  فريشنر اظهاراميدواري كرد كه سازمان ملل اين بيانيه را پيش از سال 2004 و پايان دهه اقوام بومي تصويب كند.  وي تاكيدكرد: "ما بايد فشارهاي خود را بازهم بيشتر كنيم. " در پيش نويس بيانيه مذكور حقوق بسيار بحث انگيزي نظير حق تعيين سرنوشت، مالكيت جمعي زمين و نيز گوناگوني  فرهنگ ها براي اقوام بومي به رسميت شناخته شده است.  بكره انديايه، نماينده كميسارياي عالي امور پناهندگان  سازمان ملل درنيويورك، اظهار داشت: "بحث درباره اين  بيانيه به علت موضع برخي دولت هادر قبال مسائلي نظير زمين و حق تعيين سرنوشت پيشرفت كمي داشته است. " وي خاطرنشان كرد: "براي شماري از دولت ها صدور مجوز استخراج طلا و نفت در همه جا از اهميت بسزايي برخوردار است و درنتيجه با اقوامي كه زمين براي آنها ويژگي مقدسي  دارد، مخالفت مي كنند. " تونيا گونلا فريشنر نيز تاكيدكرد كه آمريكا، كانادا،  استراليا و زلاندنواز جمله كشورهايي هستند كه بحث ها را به تاخير مي اندازند.  وي كه نماينده سرخ پوستان است همچنين تاكيدكرد: "اين  كشورها براي ايجاد مانع در بحث ها متحدند. " خورخه دندلر، كارشناس سازمان بين المللي كار، نيز گفت  اقوام بومي "فقيرترين فقيران هستند. " بوميان كه در نتيجه استعمار از زمين هاي آبا و اجدادي  خود محروم شدند، اغلب بي نهايت فقيرند و فرهنگ آنان  تقريبا در همه جا رو به انقراض است.  حدود 5000 گروه بومي در پنج قاره جهان از قطب شمال تا جنوب اقيانوس آرام پراكنده اند. 
