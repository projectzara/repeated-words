 گروه شهرستانها: در پي درج گزارش ها و اطلاعيه هايي  پيرامون حادثه بيستم تيرماه دانشگاه تبريز در برخي از مطبوعات و طرح نقطه نظرات گوناگون در اين زمينه كه بعضا غيرواقع بوده است، فرمانداري شهرستان تبريز به منظور روشن شدن افكار عمومي، تشريح اقدامات انجام يافته  پيرامون پيگيري حادثه تاسف بار دانشگاه تبريز و اعلام  مجدد مواضع مسئولين شهرستان و استان را هر چند كه قبلا طي مصاحبه ها و اطلاعيه هايي اعلام گرديده ضروري مي داند.  1- عملكرد انجمن اسلامي دانشجويان دانشگاه تبريز در حادثه دانشگاه مثبت بوده و اعضاء آن حداكثر همكاري و هماهنگي را بعمل آوردند تا تجمع دانشجويان به تشنج و خشونت كشيده نشود و با احساس مسئوليت كامل تلاش نمودند تا جلوي اغتشاش گرفته شود.  2- عملكرد نيروي انتظامي در اغتشاش دانشگاه تبريز متين و معقول بوده و عليرغم مجروح شدن چند نفر از مامورين  انتظامي با خويشتن داري تمام در راستاي وظايف تعيين شده  از سوي شوراي تامين شهرستان و استان عمل نمود.  3- براي راهپيمايي در خارج از دانشگاه به هيچ كسي مجوز داده نشده و انجمن اسلامي دانشجويان با قانونمندي آن را پذيرفته بود و اقدام آن دسته از افرادي كه(دانشجو و غيردانشجو)از همان دقايق اول تجمع آرام دانشجويان را بر هم زده و از دانشگاه خارج شده و قصد حركت به طرف شهر را داشته اند و اين نقطه آغاز اغتشاش بوده است، محكوم و تحت  پيگرد قضايي است و البته حساب قاطبه دانشجويان فهيم و شايسته دانشگاه تبريز از مشتي آشوبگر و متخلف جداست. كما اينكه در ايجاد اغتشاش و به ويژه در تجمع پديدآمده  همزمان در چهارراه آبرسان كه منجر به شكستن شيشه هاي  برخي اماكن دولتي و مردمي و آتش زدن لاستيك و سعي در به  آتش كشيدن يك پمپ بنزين و حركت به طرف ساختمان ناحيه 2 بسيج گرديد، وجود عناصر غيردانشجو، ناشناخته و برخي  اراذل و اوباش مشهود بود.  4- ضمن آرزوي صبر و شكيبايي براي خانواده محترم طلبه  شهيد محمد جواد فرهنگي، اميدواريم تحقيقات پيرامون  چگونگي شهادت آن عزيز به نتيجه رسيده و كم و كيف موضوع  به مردم شريف اعلام و قاتل به دست عدالت سپرده شود.  5- هجوم به داخل دانشگاه از سوي برخي افراد با هر انگيزه اي صورت گرفته باشد و ضرب و شتم دانشجويان و افراد متفرقه و تيراندازي به سوي آنها كه منجر به  زخمي شدن 8 نفر گرديده و نيز اهانت به مسئولين و اساتيد دانشگاه و ضرب و شتم رئيس محترم دانشگاه تبريز، ورود به  اورژانس بيمارستان امام(ره)و ايجاد رعب و وحشت و انتقال  چند نفر از مجروحين و همچنين دستگيري غيرمجاز عده كثيري  از داخل دانشگاه امري محكوم و غيرقانوني بوده و اساسا ورود به داخل دانشگاه برخلاف نظر و هماهنگي شوراي تامين  شهرستان و استان صورت گرفته است.  6- اهتمام جدي شوراي تامين شهرستان واستان جلوگيري از گسترش اغتشاش از دانشگاه به طرف شهر بوده است كه ضمن  تقدير و تشكر در اين زمينه كليه اعضاء شوراي تامين به  خوبي و با همدلي و همكاري متقابل عمل نموده اند كه جا دارد از يكايك اعضاء شوراي تامين استان و شهرستان تشكر و قدرداني نماييم.  7- جمع تعداد دستگيرشدگان در اين حادثه كه عمدتا غيردانشجو بوده اند 260 نفر بوده است كه در همان ساعات  اوليه يا در روزهاي اول همگي آزاد و تنها تعداد 29 نفر جهت رسيدگي و بررسي بيشتر در اختيار مراجع ذيصلاح باقي  مانده اند.  8- تعداد زخمي شده هاي اين حادثه 182 نفر بوده كه اكثرا بصورت سرپايي مداوا و برخي با بستري شدن چند روزه معالجه  و مرخص شده اند.  9- تشكلي به نام كانون مستقل دانشجويان غيرقانوني است و اعلام و اقدام به تحصن و حركت آنها در روز حادثه دانشگاه  تبريز غيرقانوني بوده و موضوع تحت پيگرد قضايي است.  10- جزئيات مربوط به حادثه دانشگاه تبريز و حوادث بعدي و تبعات آن بطور مرتب و كامل به مراجع ذيصلاح و شخصيت هاي  عاليرتبه كشور گزارش گرديده است كه اميدواريم با اعزام  هياتي از طرف شوراي عالي امنيت ملي به استان ابعاد مختلف  موضوع بررسي و نيز مسببين اغتشاش به دست قانون سپرده  شوند.  11- موضوع رسيدگي و برخورد قانوني با مسببين اغتشاش در دانشگاه و به ويژه در خيابانهاي اطراف دانشگاه و نيز هجوم به داخل دانشگاه از طريق نهادهاي قضايي و از سوي  مراجع قانوني كشوري در دست اقدام است.  12- لازم است از تلاشها و اقدامات صادقانه و مسئولانه  روءساي محترم دانشگاههاي تبريز و علوم پزشكي و همكاران  ايشان در جهت ايجاد آرامش و حل و فصل قضاياي دانشگاه  تشكر و قدرداني نماييم.  13- انعكاس اخبار و گزارشات مربوط به حادثه دانشگاه  تبريز از سوي برخي مطبوعات با دقت و بررسي هاي كافي صورت  نگرفته و متاسفانه هر كسي از ظن خود به آن پرداخته است.  رجاء واثق دارد با مد نظر قراردادن منويات مقام معظم  رهبري و دستورات رياست محترم جمهوري مبني بر حفظ آرامش و قانونمندي و همدلي هر واقعه و حادثه اي در محور قانون  مورد بررسي و رسيدگي قرار گرفته و مردم شريف و حزبالله  در جريان امور قرار خواهند گرفت.  فرمانداري تبريز 
