 * سازمان دانش آموزي از ابتداي سال تحصيلي جديد فعاليت  خود را آغاز مي كند گروه شهرستانها: معاون پرورشي وزير آموزش و پرورش در جمع  دانش آموزان شركت كننده در مسابقه هاي فرهنگي، هنري  منطقه دو كشور در ساري در سخناني از امام خميني(ره)به  عنوان مظهر آزاديخواهي، استقلال طلبي و اسلام دوستي ياد كرد و گفت: از افتخارات خدمتگزاران دستگاه آموزشي كشور خواهد بود اگر بتوانند آموزش و پرورش را بستري براي تحقق  آرمان هاي بلند امام راحل كه منشا سربلندي و عزت همه ما مي باشد تبديل كنند و اين ميراث بزرگ فرهنگي و هنري را كه برگرفته از آرمان هاي بلند امام(ره)است را به درستي  به نسل جديد تحويل دهند.  به گزارش خبرنگار همشهري در ساري رحيم عبادي از هويت  ديني به عنوان بزرگترين پشتوانه ارزشي جامعه ياد كرد و افزود: امروز بيش از هر زمان ديگر بايد به نيازهاي وجودي  دانش آموزان توجه شود و توانمندي هاي فرهنگي، هنري، علمي  و ورزشي آنان در همه ابعاد مورد توجه قرار گيرد وي بر افزايش اطلاعات و آگاهي دانش آموزان با تقويت روحيه  پرسشگري تاكيد كرد و افزود: راه مصون نگهداشتن نسل جوان  به جاي محدوديت، ايجاد مصونيت است و راه ايجاد مصونيت  نيز گسترش آگاهي هاي فرهنگي، اجتماعي و سياسي است زيرا ايجاد محدوديت هاي نامناسب به خصوص در محيطهاي آموزشگاهي  و معطوف كردن صرف دانش آموزان به مسائل درسي و دوركردن  آنها از مسائل اجتماعي و فرهنگي بزرگترين خطري است كه  امروز نسل جوان ما را تهديد مي كند، زيرا ما در گذشته  تجربه كرديم كه به هر ميزان و در هر زمان نتوانستيم  زمينه حضور داوطلبانه نسل جوان را در جامعه فراهم كنيم  بدون دغدغه صحنه ها و معجزاتي به وجود آوردند. وي همچنين  در جمع خبرنگاران گفت: اولين روز از دهه ميلاد امام  خميني(ره)كه روز اول مهرماه مي باشد به عنوان روز امام  و دانش آموزان نامگذاري شده است و پيش بيني مي شود در اين روز زنگ يكي از مدارس خمين توسط رئيس جمهوري به صدا درآيد، علاوه بر اين يك مجموعه طرحهاي فرهنگي شامل كانون  و اردوگاه در شهر خمين افتتاح مي شود.  عبادي افزود: دهه ميلاد محور اصلي و شروع برنامه هاي  دانش آموزان سراسر كشور است و تلاش اصلي بر اين است كه  با استفاده از ظرفيت هاي كاري به خصوص مساعدت مجلس شوراي  اسلامي بتوانيم بحث تداوم انديشه و افكار امام را در آموزش و پرورش به عنوان يك برنامه طراحي كنيم و به تصويب مجلس برسانيم.  وي در مورد سياست هاي پرورشي وزارت آموزش و پرورش گفت:  مشاركت دانش آموزان در برنامه هاي پرورشي به عنوان يك  راهبرد مورد نظر است و با توجه به استقبال خوبي كه از شوراي دانش آموزي شده است امسال همزمان با آغاز سال  تحصيلي با موافقت شوراي عالي آموزش و پرورش بيش از 15 هزار شوراي دانش آموزي در دبيرستان ها تشكيل خواهد شد كه  براساس اين طرح دانش آموزان به عنوان اركان مدرسه در تصميم گيري ها دخالت خواهند داشت و با وظايفي كه به اين  شوراها داده مي شود از شروع سال تحصيلي اين نهاد جديد دانش آموزي در مديريت مدارس مشاركت خواهد داشت وي تاكيد كرد: فعاليت شوراهاي دانش آموزي فقط به مدارس محدود نمي شود بلكه نمايندگان و منتخبين آنها در ادارات آموزش  و پرورش به عنوان مشاوران جوان و نوجوان رئيسان آموزش و پرورش حضور مي يابند و نمايندگان شوراهاي شهرستان ها نيز در استان به عنوان نمايندگان و مشاوران دانش آموزان  استان يك مجموعه مشورتي تشكيل مي دهند و علاوه بر اين  منتخبين آنها در سطح كشور فعال خواهند شد.  وي با اشاره به تاسيس سازمان دانش آموزي گفت: خوشبختانه  با تصويب شوراي عالي انقلاب فرهنگي و به دستور رئيس  جمهوري سازمان دانش آموزي از آغاز سال تحصيلي جديد به  صورت گسترده با مشاركت دانش آموزان فعاليت خود را آغاز مي كند و علاوه بر اين با تصويب شوراي عالي انقلاب فرهنگي، شوراي هماهنگي تشكلهاي دانش آموزي در سطح  استان ها و شهرستان ها تشكيل خواهد شد.  رحيم عبادي به اجراي يك واحد درسي پرورشي در پايه اول  متوسطه اشاره كرد و گفت: اجراي اين طرح با هشت عنوان  درسي و به صورت انتخابي است و از نمره ارزشيابي نيز برخوردار است. 
