 گروه شهرستانها: معاون رئيس جمهوري و رئيس سازمان حفاظت  محيط زيست كشور، توسعه پايدار را در گرو لحاظ كردن مسائل  زيست محيطي در برنامه ريزي هاي كشور دانست.  به گزارش خبرنگار همشهري در سنندج، دكتر ابتكار ديروز در گفت وگو با خبرنگاران گفت: اگر مسائل زيست محيطي در زمان  برنامه ريزي طرح ها لحاظ شود هزينه و ضرر و زيان اقتصادي  و تخريب منابع طبيعي و آلودگي كمتري را خواهيم داشت.  وي همچنين تشويق و ترغيب گروهها، افراد و بخش خصوصي را به ايجاد تشكل هاي مردمي هواخواه محيط زيست، مشمول  ماليات شدن بخشي از درآمد واحدهاي توليدي كه براي بهبود محيط زيست هزينه مي كنند و تلاش براي بهره برداري پايدار از عرصه هاي مختلف محيط زيست را برنامه هاي اساسي سازمان  حفاظت محيط زيست براي بهبود وضعيت محيط زيست كشور عنوان  كرد.  وي با اشاره به اين كه به تازگي براساس مصوبه شوراي عالي  حفاظت محيط زيست 10 درصد از عرصه هاي كشور منطقه حفاظت  شده اعلام شده است، ميزان عرصه هاي حفاظت شده كشور را حدود 8 ميليون هكتار ذكر كرد.  وي همچنين در پاسخ به سئوال خبرنگاران همشهري، عوامل  تهديدكننده محيط زيست در استانهاي غيرصنعتي را بهره برداري غيراصولي از منابع موجود، افزايش جمعيت،  تخريب جنگل ها، مراتع و پوشش گياهي و فرسايش خاك برشمرد.  وي اظهار اميدواري كرد كه 10 درصد از جنگل هاي بلوط كردستان نيز منطقه حفاظت شده اعلام شود.  رئيس سازمان حفاظت محيط زيست كشور با اشاره به ظرفيت هاي  بالقوه طبيعي كردستان بر توجه جدي به مسائل محيط زيست در اين استان تاكيد كرد و گفت: به دليل شكنندگي كه بر اثر شرايط اقليمي و فعاليت هاي انساني صورت گرفته است ضرورت  دارد بهره برداري از مراتع و جنگل هاي كردستان با دقت  بيشتر و با رعايت ملاحظات زيست محيطي صورت گيرد. 
