   * هيچ اشكالي ندارد كه هر جريان و گرايش و سليقه اي  براي خودش تريبون، مجله و روزنامه داشته باشد * اين افتخار است كه قانون اساسي ما، براي كساني كه از نظر فكر با ما خودي نيستند حريم حقوقي ايجاد كرده است  گروه سياسي: اعضاي هيات مديره دفتر تبليغات اسلامي حوزه  علميه قم ديروز با حجت الاسلام والمسلمين سيد محمد خاتمي  رئيس جمهوري ديدار كردند. رئيس جمهوري در اين ديدار فعاليت اين دفتر را حساس خواند و با اشاره به موقعيت  متفاوت حوزه هاي علميه در گذشته و حال، گفت: بعد از انقلاباسلامي دشمني ها و تعارض با اسلامي كه به صورت يك  نظام با سياست ها و اهداف خاص خود درآمده است، وسيع تر و بيشتر شد. به گزارش ايرنا، وي افزود: هرگاه مكتبي به صحنه  مي آيد و ظهور بيشتري مي يابد، توجهات را به خود جلب مي كند و پرسش هاي تازه تري نسبت به اساس اين تفكر مطرح  مي شود. رئيس جمهوري حوزه علميه قم را پايگاه اصلي تفكر ديني و معارف اسلامي معرفي كرد و گفت: اين پايگاه  موقعيت مهمي دارد و دفتر تبليغات براي درك رسالت حوزه در اين موقعيت جديد، تاسيس شده است.  رئيس شوراي عالي انقلاب فرهنگي، دامن زدن به بحث هاي نو در حوزه تفكر اسلامي و در عرصه فرهنگ وپژوهش جامعه را از امتيازات دفتر تبليغات اسلامي خواند و تاكيد كرد: دفتر تبليغات متعلق به يك جناح و جريان فكري نيست و نبايد باشد، بلكه بايد در وراي سلايق مختلف فكري و درحوزه تفكر اسلامي باقي بماند تا نماينده يك سليقه و يك بينش اسلامي  نباشد.  رئيس جمهوري ضرورت وجود تخالف ها رادر رشد وحيات معارف  اسلامي يادآورشد و خاطرنشان كرد: هميشه از اين اختلافات  سوءاستفاده هاي سياسي شده تاآنها را به تعارض ها تبديل  كنند بهرحال انسان محدوديت هايي در شناخت حق وناحق دارد و دين شامل فقه، عرفان، كلام و فلسفه نيز مي شود.  وي افزود: بركت برخورد افكاراين بوده كه مثلا" عرفان ما كه در يك موقعيت از سوي بعضي متشرعان و فقها طرد شده در تلفيق بافقه تاثير داشته و يافيلسوفان كه گاهي در مشكلات  و تنگناها قرار مي گرفتند سبب تحولاتي در اصول فقه  شده اند.  آقاي خاتمي تاكيد كرد: اكنون زماني است كه واقعا بايد بپذيريم بعداز يك تجربه بلند تاريخي مي توانيم افكار مختلف را تحمل كنيم و با هضم كردن آن شايستگي اسلام را در فراگيربودن، به مخاطبان آن نشان دهيم.  رئيس شوراي عالي انقلاب فرهنگي با اشاره به اينكه اكنون  نظام اسلامي با يك بينش و ديد خاص بر اساس قانون اساسي  تدوين شده است گفت: معارضه با اين صورت تجسم يافته  اسلامي روانيست و اين برخورد، برخورد با اصل نظام مي شود.  البته به شرط اينكه باز همان صورت تجسم يافته را آن قدر تنگ نكنيم كه فقط با بعضي سلايق خاص جور بيايد.  رئيس جمهوري افزود: نظام جمهوري اسلامي ايران باتوجه به  همين معيارهاكه قانون اساسي دارد مي تواند بسياري از بينش ها و سليقه هاي مختلف موجوددر جامعه را به عنوان  سليقه هاي خودي و اسلامي در درون خود جاي دهد. چون قانون  اساسي ما براي كساني كه از نظر فكر با ما خودي نيستند يك  نوع حريم حقوقي ايجاد كرده و اين از افتخارات اسلام است.  آقاي خاتمي حفظ اصل نظام و جلوگيري از آسيبديدن آن را منافي برخوردبا سعه صدر با بينش ها و ديدهاي مختلف در حوزه تفكر ندانست و گفت: من معتقدم در حوزه نظر بايد جاهايي داشته باشيم كه با سعه صدر با نظرات برخورد كنند و هيچ اشكالي ندارد كه هر جريان و گرايش و سليقه اي براي  خودش تريبون، مجله و روزنامه داشته باشد و آن را مطرح  كند.  رئيس جمهوري كار اصلي دفتر تبليغات اسلامي را دفاع از اصل نظام و كيان حوزه علميه قم و معارف اسلامي دانست و تاكيد كرد: ما بايد از عرفان، كلام، فقه، فلسفه و تفكر كه در حوزه علميه و توسط نسل جوان مطرح مي شود استقبال  كنيم، همه مباحث در چارچوب اين فضاي باز و آن خيمه بلند اسلام جمع مي شوند و مورد بحث قرار مي گيرند.  پيش از سخنان رئيس جمهوري، حجت الاسلام والمسلمين فاضل  هرندي گزارشي از فعاليت هاي گسترده دفتر تبليغات اسلامي  حوزه علميه قم در زمينه هاي انتشارات، اعزام مبلغ، مراكز آموزشي و پژوهشي به رئيس جمهوري ارائه كرد. 
