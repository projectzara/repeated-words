 گروه سياسي: انتظار نمايندگان مجلس آن است كه رئيس جديد قوه قضائيه با تدبير شايسته و استفاده از نيروهاي  ارزشمند، خوش فكر و توانا در پست هاي كليدي قوه قضائيه  ضعف هاي آزاردهنده اين قوه را جبران و مردم را به اين  نهاد مهم اميدوار سازد.  اين مطلب را روز گذشته مجيد انصاري رئيس مجمع حزبالله  مجلس در گفتگو با خبرنگار ما عنوان كرد.  وي كه به پرسشي در مورد انتظارات جامعه از رئيس جديد قوه  قضائيه پاسخ مي داد اضافه كرد: دور نگه داشتن قوه قضائيه  از برخوردهاي سياسي و جناحي و پرهيز از اقدامات گزينشي  در برخورد با پرونده ها و تلاش براي تصفيه قوه قضائيه از برخي عناصر ناباب و ريشه كن سازي زمينه هاي فساد و ارتشاء و تبعيض و پارتي بازي در رسيدگي به پرونده ها،  برخورد از موضع تواضع و فروتني با مردم و تلاش در جهت  حاكم كردن قوانين به طور يكسان بر همه جامعه از ديگر انتظاراتي است كه از مديريت جديد قوه قضائيه داريم.  انصاري كوتاه كردن زمان دادرسي ها و پاسخگويي به افكار عمومي در مسائل مهم را از ديگر انتظارات مردم از قوه  قضائيه دانست و گفت در قانون اساسي مسئله پيشگيري از وقوع جرم از وظايف مهم قوه قضائيه شمرده شده است در حالي  كه متاسفانه تاكنون كمتر به اين مهم پرداخته شده است.  وي گفت: پيشگيري از جرائم نياز به استفاده از حقوقدانان،  جرم شناسان و جامعه شناسان دارد كه در طرحي علمي به  ريشه يابي ناهنجاري هاي اجتماعي پرداخته و راهكارهاي  مناسب آن را بيابند.  انصاري گفت: ساماندهي زندانها و بازداشتگاهها و تبديل  آنها به مراكز پالايش و اصلاح مجرمين امري بسيار مهم است  كه در حال حاضر به دلايل گوناگون نه تنها زندانها نقش  اصلاحي و بازدارنده ندارند بلكه خود مركزي براي توسعه  آلودگي و فساد هستند.  وي تاكيد كرد كه زحمات شبانه روزي پرسنل سازمان زندانها را ناديده نمي گيرد اما اشكال خارج از اين سازمان و در كليت سيستم قضايي كشور نهفته است.  رئيس مجمع حزبالله در ادامه اين گفتگو جلوگيري از خودسري ها و اقدامات غيرقانوني گروههاي فشار و برخي  نهادها و ارگانها را از ديگر موضوعات بسيار مهمي دانست  كه آيت الله هاشمي شاهرودي بايد حل آن را در راس  برنامه هاي خود قرار دهد.  وي اضافه كرد: اگر فرمان هشت ماده اي امام خميني(ره)به  عنوان دستورالعمل مديريت جديد قوه قضائيه مورد توجه قرار گيرد در كنار رهنمودهاي رهبري كه در حكم انتصاب آقاي  هاشمي مورد تاكيد قرار دادند، مطمئنا" روح اميد و آرامش  را در جامعه خواهد دميد. انصاري بازداشت هاي غيرقانوني،  استراق سمع، تجسس هاي غيرشرعي در زندگي مردم،  سخت گيريهاي فراتر از قانون به شهروندان و پرونده سازي  بيجا عليه آنان را از آفت هايي دانست كه در گذشته از سوي  برخي دستگاهها اجرا مي شده است و ضروري است رئيس جديد قوه قضائيه شديدا" با آن برخورد كند.  وي گفت: نيروي انتظامي و ديگر ضابطين قوه قضائيه نيز بايد با هدايت و برخورد قانوني قوه قضائيه صرفا" در چارچوب قوانين و مقررات به انجام وظيفه پردازند و در يك  جمله قوه قضائيه بايد بر تامين حقوق اساسي مردم و ايجاد زمينه مساوي جهت دادخواهي عامه مردم اهتمام ورزد.  انصاري در پايان اين گفتگو با اشاره به اينكه قوه قضائيه  ضامن اصلي اجراي درست قوانين و گسترش عدالت در جامعه است  گفت: قوه قضائيه بايد در داخل خود به طور جدي با مظاهر بي قانوني برخورد كند و همه واحدهاي قضايي براساس قوانين  شكل بگيرند.  فائزه هاشمي نماينده تهران نيز در مورد عملكرد ده ساله  آيت الله يزدي در قوه قضائيه گفت: عملكرد اين قوه را نمي شود در يك يا چند جمله ارزيابي كرد زيرا كار آنها وسيع و گسترده است و بايد كارشناسان در اين مورد نظر دهند، ولي در نگاه كلي در مورد پرونده هايي كه در جامعه  مطرح بوده مي توان گفت قوه قضائيه خوب عمل نكرده و بايد اين پرونده ها مورد بررسي مجدد قرار گيرد بخصوص  پرونده هايي كه بار سياسي پيدا كرده بودند.  فائزه هاشمي گفت: از رئيس جديد قوه قضائيه انتظار مي رود كه قانون را مهمترين معيار عمل اين قوه قرار داده و در چارچوب آن عمل كند زيرا رئيس سابق اين قوه در مورد برخي  پرونده هاي مهم اين كار را انجام نداده بود. 
