 * نمايندگان جناح چپ مجلس، تنها نقطه ضعف گزارش را تبرئه  تيمسار لطفيان مي دانند اما يك نماينده جناح راست گفت  سراسر گزارش مبهم است  گروه سياسي: نمايندگان مجلس شوراي اسلامي از انتشار گزارش كميته تحقيق حوادث كوي دانشگاه استقبال كردند.  علي آل كاظمي نماينده سلسله و دلفان در گفتگو با خبرنگار همشهري با تاكيد بر مثبت بودن اغلب موارد مطرح شده در گزارش گفت: تبرئه لطفيان فرمانده نيروي انتظامي تنها نقطه ضعف گزارش بود زيرا معمولا" در نيروهاي انتظامي  هيچكس بدون دستور مافوق خود وارد عمليات پر مخاطره اي  نظير حمله به خوابگاه دانشجويان نمي شود و لذا از لطفيان  سلب مسئوليت نمي توان كرد.  وي گفت: در صورت مقصر بودن احمدي و نظري دو تن از فرماندهان اين نيرو، لطفيان نيز به طريق اولي به دليل  انتخاب آنان مقصر بوده است.  وي اضافه كرد: اين دو نفر قاعدتا" نظر لطفيان را ولو تلفني براي حمله به كوي گرفته اند و لذا فرمانده نيروي  انتظامي حداقل به خاطر سوءتدبير بايد مستعفي شود.  آل كاظمي با اشاره به تشويق نيروي انتظامي يوسف آباد توسط كميته تحقيق گفت: فرمانده نيروي انتظامي مي توانست  كساني را مامور كند كه مانند افراد منطقه يوسف آباد با دانشجويان برخورد فيزيكي پيدا نكنند.  ناصر خالقي نماينده اصفهان نيز گزارش كميته تحقيق را در مجموع مثبت ارزيابي كرد و گفت: تاكيد گزارش بر تفكيك  كامل حوادث كوي از اغتشاشات شهري از نكات مهم اين گزارش  بود همچنين اين گزارش تاكيد داشت كه هيچگونه تدارك و برنامه ريزي و طراحي كه بعضي ها بر آن اصرار داشتند از سوي دانشجويان در كار نبوده بلكه تنها اعتراض دانشجويي  بوده كه در موارد مختلفي در گذشته نيز انجام شده بود.  نماينده اصفهان اضافه كرد: از گزارش مزبور اين نتيجه كه  دستهايي خارج از دانشگاه در بين دانشجويان عامل حوادث  بوده اند استنباط نمي شد.  وي گفت: مسئله مهم ديگر روشن شدن وضعيت افراد بي مسئوليتي بود كه با لباس شخصي در اين حوادث نقش داشته  و گاهي عامل تحريك و تشجيع نيروي انتظامي در حمله به  دانشجويان بودند و در تخريبها نيز خشونت بارتر از نيروي  انتظامي برخورد كردند.  خالقي نقاط ضعف و عدم كفايت مديراني كه براي برقراري نظم  بايد عمل مي كردند و نكردند را در گزاش مشهود دانست و خواستار برخورد با عوامل بوجود آورنده اين حوادث شد.  حميدرضا ترقي نماينده مشهد و از فعالين جناح راست مجلس  متن گزارش تحقيق را مبهم دانست و گفت: اين گزارش نشان  مي دهد كه اعضاي كميته هنوز به توافقي در زمينه حوادث  اخير نرسيده اند.  وي در مورد گزارش كميته تحقيق مبني بر برائت گروههاي  دانشجويي از برنامه ريزي براي حوادث اخير گفت: ممكن است  در ساعات اوليه برنامه ريزي وجود نداشته باشد ولي  طبيعتا" براي حوادث بعدي برنامه ريزي صورت گرفته است.  وي تاكيد گزارش به جدا بودن حوادث كوي از آشوبهاي شهري  را به دليل محدوده كميته براي تحقيق دانست و ارجاع هاي  مكرر به تحقيقات وزارت اطلاعات را از موارد مبهم گزارش  ناميد.  وي گفت: راهپيمايي دفتر تحكيم وحدت در مورد مصوبه مجلس  نشان مي دهد كه آنان به دنبال عكس العمل نسبت به تصميم  مجلس بوده اند.  ترقي در پاسخ به اين پرسش كه واكنش نسبت به مصوبات مجلس  حق شهروندان است يا خير گفت: اگر ما ساختار سياسي نظام  را پذيرفتيم و بنا را بر اين گذاشتيم كه مردم نمايندگان  را انتخاب كنند تا آنها به وضع قانون بپردازند و با توجه  به مشخص بودن مكانيزم قانونگذاري، بايد هرگونه واكنش  نسبت به مصوبات مجلس از مجراي قانوني خود صورت گيرد.  وي مجراي قانوني براي ابراز عكس العمل نسبت به مصوبات را تلاش براي انتخاب نمايندگاني دانست كه بتوانند ديدگاههاي  آنان را در مجلس پياده كنند.  ترقي در پاسخ به اين پرسش كه مردم بايد تا چهارسال صبر كنند و سپس واكنش نشان دهند گفت: بايد اعتراض خود را به  تك تك نمايندگان بگويند نه اينكه اعتراض جمعي كنند زيرا اعتراض جمعي كل نظام سياسي را بهم مي زند.  نماينده مشهد زير سئوال بردن مصوبات مجلس را باعث فلج  شدن نظام قانونگذاري دانست.  وي در پاسخ به پرسش ديگري در مورد بررسي حوادث اخير توسط قوه قضائيه گفت: قوه قضائيه بررسي پرونده را از آخر قضايا شروع كرده است يعني از جايي كه افراد جرم مشهود تخريب و آتش زدن را انجام داده اند و از اينها به موارد بعدي مي رسد تا قسمت هاي اوليه حوادث نيز روشن شود.  ترقي گفت: علت اينكه آيت الله يزدي گفت: ما كار خودمان  را انجام مي دهيم اين است كه اين قوه به تحليل قضايا كاري ندارد.  ترقي مشخص نكرد كه آيا قوه قضائيه آتش زدن و تخريب كوي  دانشگاه و ضرب و جرح دانشجويان را جرم مشهود مي داند يا خير؟ 
