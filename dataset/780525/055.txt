 گروه سياسي: رئيس ستاد بزرگداشت يكصدمين سال تولد امام  خميني(ره)برنامه هاي اين ستاد در سال امام(ره)و دهه  ميلاد را تشريح كرد.  انصاري در جمع خبرنگاران تاكيد كرد: بزرگترين رسالت نسل  حاضرشناخت و شناساندن ابعاد شخصيتي حضرت امام(ره)است.  به گزارش ايرنا، وي با اشاره به اينكه انتظار مي رفت  امسال، سال فضاي دل پذير و محبت آميز وفاداران به امام  باشد، گفت: اما چند حادثه ذائقه را تلخ كرد وما بايد غافل نباشيم كه دستهايي در كار است كه فقط در سال امام  غائله آفريني كنند.  رئيس ستاد بزرگداشت يكصدمين سال تولد امام خميني(ره) افزود: بايدانديشه هاي امام را در يك تلاش آگاهانه، علمي  و بدون تعصب نهادينه كرد.  وي تاكيد كرد: گروهها و جناحهاي سياسي بايد خود را در آئينه امام ببينند و ارزيابي كنند نه اينكه امام را در آيينه خود ببينند.  وي گفت: همايش بين المللي نقش زن از ديدگاه امام  خميني(ره)از ششم تانهم شهريور ماه، همايش بين المللي  امام و انقلاب اسلامي از دهم تا سيزدهم شهريور ماه و همايش دين و سياست از ديدگاه امام خميني(ره)از سيزدهم  تاشانزدهم شهريور ماه برگزار مي شود.  رئيس ستاد برگزاري يكصدمين سال امام خميني(ره)برگزاري  جشنواره فرهنگي، هنري و پژوهشي "طريق جاويد" در رشته هاي  خوشنويسي، نقاشي، عكس، پايان نامه، مقاله و شعر و طراحي  و ساخت نشان علمي امام خميني(ره)براي اهدا به  انديشمندان و محققان را از ديگر برنامه هاي كميته علمي  ستاد بزرگداشت يكصدمين سال امام خميني(ره)ذكر كرد.  وي تاكيد كرد: كميته بين المللي ستاد بزرگداشت  يكصدمين سال امام خميني(ره)نيز حداقل هفت همايش در كشورهاي اروپايي، آفريقايي، كانادا، سوريه، لبنان و پاكستان برگزار مي كند.  انصاري راه اندازي و فعال كردن شبكه اينترنت براي معرفي  حضرت امام(ره)، مصاحبه با شخصيت هاي جهان، برگزاري مراسم  ويژه جشن در سفارتخانه ها و مراكز فرهنگي و دعوت از گروههاي تلويزيوني و خبرنگاران را از ديگر برنامه هاي  كميته بين الملل ستاد بزرگداشت اعلام كرد.  وي خاطرنشان كرد: دهه ميلاد كه از اول مهرماه سالروز تولد حضرت امام به تاريخ شمسي و دهم مهرماه سالروز تولد حضرت امام خميني(ره)به تاريخ قمري است، به عنوان دهه  ميلاد نامگذاري شده است.  انصاري افزود: از روز اول تا دهم مهرماه به ترتيب به نام  روزهاي دانش آموز و فرهنگيان، روز رزمندگان وايثارگران،  روزكارگران و كشاورزان، روز جوانان و ورزشكاران، روز هنرمندان و فرهيختگان، روز پيروان اديان الهي، روز روحانيون و دانشگاهيان، روز زنان، روز پيروان كوثر و ولايت و روز نوآوران، اصناف و بازاريان نامگذاري شده است.  بيستم جمادي الثاني امسال سالروز تولد حضرت فاطمه  زهرا(س)و يكصدمين سال تولد حضرت امام(ره)است.  در راهروهاي مجلس  * خالقي نماينده اصفهان با انتقاد از حمله گروههاي فشار در اصفهان به جهانگرداني كه براي ديدن كسوف به ايران  آمده بودند گفت: گفته مي شود يكي از اين توريست ها" لوئي  آرمسترانگ" فضانوردي بود كه با آپولو به كره ماه سفر كرد.  وي گفت: كساني كه به ايران آمده بودند دانشمند و اهل  تحقيق بودند و توهين و تهديد گروههاي فشار نسبت به آنها باعث ترس و وحشتشان شد.  وي گفت: اگر با اين گروههاي غيرقانوني كه به تجمعات و نمازهاي جمعه و جهانگردان خارجي حمله مي كنند برخورد نشود مي تواند ضايعات جبران ناپذيري براي كشور به بار آورد.  خالقي عملكرد گروههاي فشار اصفهان را كه از نظر مردم  شناخته شده هستند مخل امنيت ملي و باعث ضربه به حيثيت  نظام دانست و خواهان برخورد با اين قانون شكنان شد.  وي گفت: پرونده حمله اين گروهها به راهپيمايي روز قدس،  بهم زدن نمازهاي جمعه، حمله به تجمعات دانشجويي و سخنراني در حال پيگيري در مراجع ذيربط است.  * روز گذشته دو نماينده جناح چپ و راست در مورد حمله به  جهانگردان در اصفهان به جدل لفظي پرداختند. نماينده جناح  چپ كار گروههاي فشار را ضد منافع ملي دانست و گفت: وقتي  نظام به عده اي ويزاي ورود به كشور را مي دهد آنها ميهمان ما هستند و بايد با احترام با آنان برخورد شود.  اما نماينده جناح راست از عملكرد گروه فشار حمايت مي كرد و مي گفت: بيخود به اين ها ويزا مي دهند. نماينده جناح  چپ نيز گفت: مي تواني به طور قانوني خواست هايت را مطرح  كني ولي نبايد در حالي كه از نظام طرفداري مي كني عليه  تصميمات نظام از اقدامات غيرقانوني حمايت كني. 
