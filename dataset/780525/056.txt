   گروه ورزشي: محسن صفايي فراهاني رئيس فدراسيون فوتبال در گفتگويي مطبوعاتي و راديو تلويزيوني كه در محل اين  فدراسيون انجام شد، به برنامه هاي فدراسيون فوتبال  پرداخت و به سئوالات خبرنگاران پاسخ داد.  وي ابتدا درباره برگزاري مسابقات داخلي گفت: سعي فراوان  داريم مسابقات دسته اول جام آزادگان كه از 22 مردادماه  آغاز شده روي نوار نظم حركت كند و طبق تقويم به پيش برود.  اين مسابقات اگر با مشكل خاصي مواجه نشود در ارديبهشت  ماه سال 79 به پايان خواهد رسيد.  صفايي فراهاني افزود: براي برگزاري هرچه بهتر اين  مسابقات و حمايت از باشگاهها، يك هيات اجرايي پنج نفره  تشكيل شده است كه كليه امور مربوط به جام آزادگان از طريق اين هيات پيگيري خواهد شد و فدراسيون فوتبال فقط اين رقابتها را نظارت خواهد كرد.  وي افزود: رقابت هاي دسته دوم جام آزادگان از پنج  شهريورماه آينده، مسابقات جام حذفي از 12 شهريورماه و جام  برتر فوتسال باشگاههاي كشور نيزاز همين تاريخ آغاز مي شود و تمامي هدف فدراسيون فوتبال اين است كه  اين مسابقات با نظم همراه باشد.  صفايي فراهاني حمايت از باشگاهها را مورد تاكيد قرار داد و افزود: براي درآمدزايي مسابقات جام آزادگان و تبليغات تاحدودي توانسته ايم دست باشگاهها را بگيريم. در اين زمينه سال گذشته 125 ميليون تومان و امسال 350 ميليون  تومان از اين طريق براي باشگاههاي شركت كننده در جام  آزادگان كسب درآمد كرده ايم. هرچند كه ابن مبلغ براي  باشگاهها ناچيز است اما در مقايسه با سال گذشته و نيز سال قبل از آن رشد خوبي داشته است.  رئيس فدراسيون فوتبال در خصوص انتقال بازيكنان ايراني  به اروپا گفت: پيش از اين براي انتقال بازيكنان ما مبلغي  نزديك به يك ميليون مارك پرداخت مي شد اما اكنون اين  مبلغ به 50 هزار مارك رسيده است به همين دليل فدراسيون  فوتبال با اينگونه انتقالها موافق نيست و در اين صورت  نمي تواند با باشگاهها همكاري داشته باشد زيرا حقوق  بازيكنان و باشگاههاي ما به اين شكل تضييع مي شود.  وي برپايي كلاسهاي پيشرفته مربيگري و داوري را مورد تاكيد قرار داد و گفت: ما بايد ترتيبي اتخاذ كنيم كه سطح  دانش مربيان و داوران را ارتقا دهيم و در اين زمينه  برنامه هايي را از سال گذشته شروع كرده و آن را با قدرت  بيشتر در سال جاري ادامه خواهيم داد.  صفايي فراهاني آنگاه به مشكلات فعلي فدراسيون فوتبال  اشاره كرد و گفت: شرايط فعلي به گونه اي است كه تيم هادر مسابقات ليگ جوانان و نوجوانان در طول سال فقط مي توانند بين 6 تا10 بازي داشته باشند كه اين تعدادبازي بسيار ناچيز است و نمي توان با چنين شرايطي، تحول در فوتبال  اين رده سني ايجاد كرد.  همچنين بودجه اين فدراسيون حتي كمتر از يك باشگاه  فوتبال است. بااين شرايط چگونه مي توان يك تيم خارجي را كه براي انجام مسابقات تداركاتي كه مبلغي حدود 30 تا50 هزار دلار درخواست مي كند، به كشور دعوت كرد!  اين بودجه در مقايسه با بودجه فدراسيون فوتبال ژاپن  بسيار اندك است در ژاپن حدود شش هزار تيم جوان فعال وجود دارد اما ما بااين بودجه كم چگونه مي توانيم مثل آنها در تورنمنت هاي مختلف اروپايي شركت كنيم !  وي افزود: براي رفع اين مشكلات بايد رسانه ها و مسئولان  ذيربط دست فدراسيون فوتبال را بگيرند تا بتوانيم با كمك  هم مشكلات را به حداقل برسانيم.  اهم صحبت هاي ديگر رئيس فدراسيون فوتبال به اين شرح است.  * با استانها نشست هايي داشته ايم تا به مسابقات رده هاي  سني جوان بيشتر توجه كنند و تعداد مسابقات در رده هاي  جوانان و نوجوانان را افرايش دهند.  * مدارس فوتبال از امسال طبق آيين نامه اي كه به تصويب رسيده اداره مي شود كه استان اصفهان از اين نظر سرآمد بوده و كارنامه اي قابل قبول داشته است.  * مسابقات مدارس فوتبال كشور در رده هاي سني زير14 و زير10 سال شهريور ماه آينده برگزار خواهد شد.  * جلال طالبي به عنوان مشاور و مدير فني تيم هاي ملي  فوتبال مشغول بكار خواهد شد و وي براي اينكار اعلام  آمادگي كرده است.  * فدراسيون فوتبال آمريكا مجددا از تيم ملي فوتبال ايران  دعوت به عمل آورده است تا در ماه ژانويه سال آينده  ميلادي به اين كشور رفته وچند ديدار تداركاتي با آمريكا داشته باشد كه هنوز سفر تيم ايران قطعي نشده است.  * پيشنهاد ميزباني مرحله نهايي رقابتهاي جوانان آسيا در سال 2000 به اين دليل ارايه شد كه بتوانيم حركتي را در فوتبال پايه اي شروع كنيم. مااگر حتي در تهران قهرمان  جوانان آسيا هم بشويم دليل بر اين نمي شود كه از نظر زيربنايي موفق عمل كرده ايم.  * كادر فني تيم هاي ملي فوتبال جوانان و بزرگسالان و فوتسال تقويت مي شوند و بزودي مربي تيم نوجوانان ايران  معرفي خواهد شد.  * هنوز نتوانسته ايم مسائل فرهنگي را در ورزشگاهها پياده كنيم.  باشگاهها، رسانه ها و مردم بايد در اين راه اهتمام كنند تا خداي ناكرده به مربي، داور و بازيكن توهين نشود.  * با موافقت كنفدراسيون فوتبال آسيا، ديدار تيم ملي  فوتبال ايران باستارگان آسيا بمناسبت يكصدمين سالگرد تولد حضرت امام خميني(ره)و نيزسالگرد پيروزي انقلاب اسلامي در تهران برگزار خواهد شد.  ضمنا" ديدار تيم هاي ملي ايران و مصر در چارچوب جام  آسيا- آفريقا لغونشده، بلكه فدراسيون فوتبال مصر بخاطر شرايط خاصي كه در حال حاضر داردخواستار به تعويق افتادن  اين ديدار به سال 2000 شده است.  * نحوه برگزاري ليگ به هيچ وجه تغيير نخواهد كرد و هيچ  نيرويي نمي تواند برنامه ما را بهم بريزدبايد كيفيت ليگ  را بالا برد و سال آينده اين بازيها با حضور 12 تيم  برگزار مي شود.  * داريوش مصطفوي به عنوان عضو رسمي كميته فني كنفدراسيون  فوتبال آسيا در شهريور ماه در جلسه اين كنفدراسيون شركت  خواهد كرد و با بقيه اعضا در مورد سهميه آسيا در جام  جهاني 2002 بحث و گفتگو خواهد كرد. 
