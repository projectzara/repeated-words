 در حاشيه انتشار گزارش كميته تحقيق در باره حادثه  كوي دانشگاه  گزارش كميته تحقيق شوراي عالي امنيت ملي در باره حادثه  تهاجم به كوي دانشگاه تهران دست كم پنج فراز روشن و اميدواركننده دارد كه پيگيري آنها از طرف نهادهاي مسئول  بركات زيادي به دنبال خواهد داشت.  1- تفكيك بين ماجراي تهاجم به كوي و آشوبهاي خياباني:  اين گواهي شوراي عالي امنيت ملي نشانه اراده دستگاههاي  رسمي كشور براي حل و فصل نهايي بحران كوي دانشگاه و رفع  ستم از دانشجويان است. در چند هفته اخير برخي جريان هاي  سياسي و نشريات وابسته به آنها كوشيدند، دانشجويان را زمينه ساز آشوبهاي خياباني معرفي كنند و اصل ماجرا يعني  تهاجم به كوي را در حاشيه قرار دهند; اما گزارش كميته  تحقيق، اين طلسم را باطل كرد.  2- مبراشدن جنبش دانشجويي از ساماندهي خشونت: در اطلاعيه  كميته تحقيق صراحتا" بر اين نكته تاكيد شده است كه دفتر تحكيم وحدت(بزرگترين تشكل دانشجويي كشور)در سازماندهي  راهپيمايي دانشجويان در خارج كوي دخالتي نداشته است. اين  بيان صريح گزارش كميته، موءيد سخنان وزير كشور است كه در همان آغاز بحران، اعتراض دانشجويان را خودجوش معرفي كرد.  وزير كشور به علت بيان اين موضع مسئولانه بارها مورد طعن  و لعن شخصيت ها و روزنامه هاي جناح راست قرار گرفت و به  تشجيع آشوبطلبان متهم شد. حتي يكي از چهره هاي شاخص  جناح راست خواستار استعفاي وي شد حال كه كميته تحقيق  جنبش دانشجويي را از هر گونه تشنج آفريني مبرا كرده است  دانشجويان حق دارند اين سئوال را پيش روي خشونت طلبان  قرار دهند كه: قصد شما از لجن مال كردن جنبش دانشجويي چه  بود؟ 3- معرفي گروههاي فشار: گروههاي فشار شناخته شده در سالهاي اخير بارها غائله آفريده اند اما هرگز هيچ نهاد رسمي- به جز دولت آقاي خاتمي - از آنان نامي نبرده است.  اكنون كه كميته تحقيق شوراي عالي امنيت ملي براي  نخستين بار در گزارش خود به صراحت اين گروهها را معرفي  كرده است، اولا" موءيد حضور موءثر و تاثيرگذاري گروه فشار بر تحولات سياسي است. ثانيا" انكارهاي مكرر برخي شخصيتها،  گروهها و نشريات در باره نقش تخريبي گروههاي فشار، نشان  مي دهد كه بين اين مجموعه روابطي هست كه بايد شناسايي و افشاء گردد همكاري نيروهاي اطلاعاتي، مطبوعات و قوه  قضائيه كشور در اين زمينه بسيار كارگشا خواهد بود.  4- منع راهپيمايي ها و تجمعات غير قانوني: درخواست كميته  تحقيق براي ممنوع شدن هرگونه راهپيمايي و تجمع بي مجوز نيز از فرازهاي اميدبخش اطلاعيه اين كميته است. به گواهي  اسناد و مدارك وزارت خانه هاي اطلاعات و كشور كه در گزارش كميته تحقيق نيز به آن اشاره شده است، دانشجويان  هرگز راهپيمايي بدون مجوز منتهي به خشونت برپا نكرده اند.  بلكه بارها تجمعات قانوني آنان با تهاجم گروه فشار شناخته شده به خشونت گرائيده است. علاوه بر اين، گروه  فشار كه نام سركردگان آن در گزارش كميته تحقيق بنا به  مصلحت عمومي حذف شده است اما براي همگان شناخته شده اند،  به دفعات بدون اخذ مجوز، در خيابان ها راهپيمايي و موتورسواري كرده، به اجتماعات يورش برده، كتابفروشي ها را آتش زده، به جهانگردان خارجي در تهران و اصفهان حمله  كرده، وزيران دولت را در نماز جمعه كتك زده و با صدور بيانيه، ديگران را تهديد به مرگ كرده است. ظاهرا" هدف  همه اين حركتها قدرت نمايي براي مردم و گروهها و احزاب سياسي ضدخشونت بوده است حال كه شوراي عالي امنيت ملي به  عنوان بالاترين نهاد سياسي - امنيتي كشور اينگونه حركات  را مخل نظم عمومي تشخيص داده است از نهادهاي مسئول  انتظار مي رود، با گروه فشار شناخته شده كه مركز ثقل همه  راهپيمايي ها و تجمعات غيرقانوني است، برخورد قانوني  كنند.  5- دست آخر، در گزارش كميته تحقيق آمده است شماري از فرماندهان ارشد نيروي انتظامي به علت اهمال در انجام  وظيفه و بي تدبيري به مراجع قضايي معرفي شده اند. اين  فراز اطلاعيه پاسخي غيرمستقيم و تلطيف شده به درخواست  دانشجويان براي تغيير فرماندهي نيروي انتظامي است. زيرا وقتي كه شماري از فرماندهان ارشد اين نيرو به رفتار مجرمانه، متهم شده اند، فرمانده آنها ناگزير است،  مسئوليت حداقل بخشي از رفتارهاي زيردستان خود را به عهده  بگيرد و در برابر نهاد مافوق خود- وزارت كشور- پاسخگو باشد. 
