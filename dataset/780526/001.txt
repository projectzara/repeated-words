   نمايش آثار هنرمندان معاصر در سفارت مكزيك  اشاره:  نمايشگاهي در زمينه هاي نقاشي، پيكره سازي و دكوراسيون  داخلي با شركت تني چند از هنرمندان جوان كشورمان در سفارت مكزيك برگزار شد. برپايي اين نمايشگاه كه به همت  سفير مكزيك در تهران و با همكاري نگارخانه برگ وبخش  فرهنگي سفارت مكزيك صورت گرفت، در راستاي ارتباط و دادوستد فرهنگي ميان دو ملت عنوان شده است. به همين  مناسبت مطلبي درباره نمايشگاه مذكور تهيه شده كه در پي  مي آيد.  پيش از آن كه به بررسي آثار ارائه شده در نمايشگاه  بپردازيم لازم است به نكاتي اشاره داشته باشيم. اصولا"  هنرها و فرهنگهاي مختلف با همه تفاوت ظاهري شان قبل از آن كه در جهت تضاد با يكديگر باشند مكمل هم به حساب مي آيند و به واقع همگي در ترجمان افكاروعقايد واحساسات  بشري وجه مشترك دارند به ديگر سخن هنر به عنوان زبان  جهان شمول به واسطه آن كه از عمق روح انسانها نشات  مي گيرد بهترين ابزار جهت انتقال مفاهيم در ميان اقوام  گوناگون جهان به شمار مي رود.  نمادها، رمزها و رازها، اساطير و آفرينشهاي فرهنگي هر ملت تنها در سايه تبادلات متقابل است كه مي تواند به  دستاورد مهمي چون شناسايي در ميان ساير ملل نائل شود.  بنابر اين نفس برگزاري چنين نمايشگاههايي شايسته تقدير است. اما نكته اي كه واجداهميت زيادي است اينكه در برگزاري اين نمايشگاهها حتما" بايستي دقت به عمل آيد تا آثار حرفه اي ترين هنرمندان كشور به نمايش گذاشته شود،  تا به واسطه آن شناخت واقعي و عميقي از فرهنگ و هنر و آئين هاي كشور به مخاطبان عرضه گردد.  ترديدي در اين نيست كه ارزش نهادن به جوانان هنرمند بايستي در اولويت قرار گيرد اما متعاقبا" عدم توجه به  هنرمندان بزرگ در زمينه هاي مختلف هنري مي تواند ضربات  جبران ناپذيري بر اهداف از پيش تعيين شده كه همانا شناسايي واقعي فرهنگ و هنر ملت به جهانيان است، وارد سازد. با اين مقدمه كوتاه مي پردازيم به مروري بر آثار ارائه شده درنمايشگاه.  لبخند الفت منش به ارائه ماسكهايي مي پردازد كه بشر از ديرباز از آنها سود جسته است تا چهره واقعي خود را از نظر ديگران پنهان سازد. اين ماسكها كه همچنان در برخي از قبائل آفريقايي و امريكاي جنوبي مورد استفاده قرار مي گيرند، درجوامع مدرن به ظاهر كارآئي خود را از دست  داده اند. اما با كمي دقت مي توان پي برد كه انسان امروز ماسكهاي ظاهري را به ماسكهاي دروني تبديل كرده است و در عين حال كه به ظاهر از ماسك استفاده نمي كند با ارائه  شخصيتهاي متفاوت و گاه متضاد در مواجهه با ديگران، در واقع بيشتر از هر زمان ديگر از اين ترفند عجيب سود مي جويد تا آنجا كه خود حقيقي اش را در اين ميان به  فراموشي مي سپارد. با اين وصف بايد اذعان داشت كه هنرمند به نكته مهمي توجه نشان داده است ماسكهايي كه بر اساس  اسطوره ديو شكل گرفته اند بيشتر بيانگر ذهنيات دروني  هنرمند محسوب مي شوند تا با تجسم عيني بخشيدن به اين  هيئت نامشخص(ترس و اضطراب ديوآسا)آن را از حالت بي  شكلي خارج ساخته و بدينگونه با مرئي ساختن آن، از بار وحشت و دلهره كاسته، آرامش درون را پي ريزي نمايد.  حميد طاهري تحت تاثير صنايع دستي عشايري به بازسازي مدرن  آن در پوشش لوازم و دكوراسيون منزل پرداخته است كه اگر چه به لحاظ بصري و جذابيت جلوه هاي رنگي زيبا به نظر مي رسند اما اساسا" فاقد روح و احساس دست ساختهاي عشايري  مي باشند.  آرش بيگدلي ديگر شركت كننده در اين نمايشگاه با تاثير از فرهنگ سه قوم اصيل مكزيك آستك ها، ماياها و اينكاها-  برداشت هاي ذهني خود را با استفاده از چوبهاي روسي و جنگلي و نيز گل و سنگ در قالب مجسمه ها(گوزن: سمبل  مكزيك، قوچ: ايران، توتم ها)و سفالينه ها به نمايش  گذاشته است تنديس توتم هاي زنده كه با نگرشي بر اسطوره هاي مكزيك و ديگر اقوام بدوي شكل گرفته است واجد شاخصه هاي استتيك خاصي است كه ذهنيت پوياي هنرمند را عيان مي سازد. بيگدلي كه در آثارش از نمادها و نشانه هاي  اساطيري، آئيني بهره مي برد در صورت تلاش و تعمق ژرف تر توان آن را دارد كه در اين حيطه به جايگاه مناسبي دست  يابد.  سهيل توكلي يك آرشيتكت است. او با ذهنيتي مدرن به طراحي  و ساخت اجزاء معماري داخلي پرداخته است و سعي كرده است  تا عقايد خود را در شكل ميزها، صندلي ها و مبل ها به  نمايش گذارد. او با بوجود آوردن يك اشتباه عمدي در يكي  از اجزاء لوازم ساخته شده، قصد دارد تا اين موضوع را به  آدمها يادآور شود كه هيچ كاري بدون ايراد و اشكال صورت  نخواهد گرفت و مهم آن است كه اشتباهات آگاهانه صورت  گيرند. او با نگرش ديكانستراكشن(ساختارشكني)به سراغ  ساخت و سازهاي معماري داخلي مي رود تا با شالوده شكني در اين عرصه، افق هاي تازه اي را فراروي انسان معاصر قرار بدهد به عبارت ديگر هدف او تنها ساختن ميز و صندلي به  شكل متعارف نيست، تئوري او اين است: اشتباه كنيم، اما آگاهانه. آثار توكلي از مهارت هنرمند خبر مي دهند اما ناگفته نماند كه مردم ما هنوز نتوانسته اند با مدرنيسم  ارتباط مناسبي برقرار كنند و بنابراين چندان عجيب نخواهد بود اگر اين آثار به سادگي مورد پذيرش عامه مردم قرار نگيرند و اين البته خستگي روحي و جسمي هنرمند را به  دنبال خواهد داشت. در عين حال كه نااميدي سرآغاز شكست  است و براي غلبه بر اين وضعيت بايستي ضمن پيشه ساختن  اميد، تلاش مضاعفي را نيز بكار بست.  پيمان مصباح با برداشتي از اسطوره هاي مكزيكي - خداي  خورشيد- كه متعلق به آئين قوم آستك است انگاره هاي ذهني  خود را با رنگ و روغن بر بوم نقاشي ثبت كرده است. در واقع آستك ها آخرين قومي بودندكه در نبرد با كورتزهاي  اسپانيايي از پاي درآمدند در ابتدا آستك ها با هداياي  فراوان به استقبال مهاجمين كورتزي رفتند زيرا مي پنداشتند كه آنها از سوي خداي خورشيد فرستاده شده اند.  اما زماني به اشتباه خود پي بردند كه ديگر بسيار دير شده  بود. يكي از تابلوهاي هنرمند براساس قرباني كردن انسان  در پيشگاه خداي خورشيد شكل گرفته است. آستك ها سه معبد داشتند: معبد اصلي خورشيد، معبد بعدي ماه، و آنگاه  ژوپيتر. اين معابد به شكل هرم ساخته مي شدند. در فرهنگ  اين قوم آمده است كه در روزهاي خورشيدگرفتگي، عده اي  داوطلبانه انتخاب مي شدند تا با پذيرش شهادت بر بالاي  معابد قرباني شوند و بدينسان خورشيد را به حال نخستين  بازگردانند.  تابلوي ديگر با تاثير از اين جمله ارنست همينگوي نويسنده  امريكايي به تصوير كشيده شده است: "نسلها مي آيند و مي روند اما خورشيد همچنان مي درخشد. "پيمان مصباح در تلاش بوده است تا با اسطوره هاي مكزيك ارتباط حسي برقرار كند و اين واجد ارزش است، اما آثار ارائه شده در عين  اينكه از درون مايه اي مناسب برخوردار هستند به لحاظ اجراء از كاستي هايي در فرم و رنگ رنج مي برند.  بهار بهبهاني سعي كرده است تا دنياي ذهني اش را به شيوه  آبستره و با استفاده از رنگ و روغن بر بوم نقاشي منتقل  سازد. در برخي از تابلوها در كنار هم قرار گرفتن رنگهاي  سرد و خاكستري هارموني زيبايي را پديد آورده است كه نشان  از شناخت نقاش از جهان رنگهاي سرد دارد. اما در تابلويي  ديگر كه هنرمند سعي كرده است تا به روش نقاشان مكزيكي از رنگهاي گرم و نشاط آور استفاده كند از هارموني و ريتم  مناسب خبري نيست و ضعف اجرا رخ مي نمايد و موفقيتي نصيب نقاش نمي شود.  پويا آريان پور نيز روياهاي خاكستريش را به روش آبستره  فيگوراتيو به تصوير مي كشد. او با مهارتي تمام و با استفاده از اكريليك، فيگورهاي انساني را در بستري از رنگهاي خاكستري كه به طرزي چشم نواز كنار هم چيده  شده اند، قرار مي دهد و بدين گونه حضور خود را در فضايي  سربي رنگ، شاعرانه و توهم زا به نمايش مي گذارد. جسارت  آريان پور در قراردادن لكه اي سياه در دل درياي خاكستري  ستودني است. 
