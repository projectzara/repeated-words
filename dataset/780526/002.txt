   " بوستان "فرش برجسته و بي نظيرترين اثر در تاريخ فرش  به دليل عدم توجه مسئولان در خريد و نگهداري آن، به حراج  گذاشته مي شود بافت و قيچي زني اين فرش كه اكنون در موزه تماشاگه تاريخ قرار دارد هفت سال به طول انجاميده و در نمايشگاه هاي جهاني نظير" هانوور آلمان "،" قطر"، " ژاپن "و.. اعجاز جهانيان و مشتاقان فرش را برانگيخته  است.  در اين فرش كه در قطع يك ونيم متر در دو متر و 30 سانتي متر و در سبك "لچك نارنجي عباسي اصفهان "و با ابريشم بافته شده، 24 رنگ گياهي با غلظت بالا به كار رفته است.  در اين اثر كه كارشناسان از آن با نام "نگين فرش جهان " ياد مي كنند علاوه بر رعايت نسبت هاي حجمي و قرينه سازي،  براي نخستين بار از هنر منبت در فرش سود جسته شده است.  علاقه مندان و متخصصان فرش كه براي تماشاي آن به موزه  تماشاگه تاريخ مي روند، با پيمودن پله هاي نگارخانه،  مشتاق و ذوق زده، سر مي گردانند تا چشم بر فرشي بدوزند كه به عرش رفته است.  اردكاني يكي از بازديدكنندگان مي گويد: "من فرش بسيار ديده ام، هرجا فرش بنامي بوده است، من هم بوده ام، ولي  اين چيز ديگري است، نه تنها بافت، طرح و دوخت كه  قيچي زني آن، مخصوصا" بي نظير است. اين كار به باور من  كم از شاهنامه نيست ! " زيبايي بوستان و اشتياق بازديدكنندگان، حضور تابلوهايي  را كه بر آنها، تحسين و تعجب، مسئولان و صاحبنظران نقش  بسته، كم رنگ كرده است.  دقت لازم است تا دستخط رهبرانقلاب، وزير ارشاد و حسين  الهي قمشه اي و ديگران ديده شود.  وزير فرهنگ و ارشاد اسلامي نوشته است: "فرش آقاي  " خدادادي "از زمين برخاسته و بر آسمان پركشيده است،  تيغه هاي قيچي مانند بال هاي پرنده اند، هزاران هزار بار قيچي در دستان هنرمند و خلاق "خدادادي "بال و پر زده تا اين كار بزرگ و شگفت كه هنرمند مطلقا" فرصت و امكان خطا نداشته، فراهم آمده است. " آن سوي تر، خط زيباي الهي قمشه اي خودنمايي مي كند: "زهي  هنرمند فرش را به عرش پيوسته و عرش را جلوه گاه جمال  كرده است و اين عطيه خدادادي است. " در برابر زيبايي رنگ و طرح و تقارن، احساسات غليان  مي كند: "بي نظير است، كار دل است، تعيين قيمت براي اين  كار بي معني است. " علي خدادادي در پي اثر خود كه "صد قافله دل همراه اوست " از شهرضا به تهران آمده است، او در برابر اين همه تعظيم  و تقديس مانده است چه بگويد، در ذهنش واقعيت هاي تلخي  خلجان مي خورد. هفت سال با هشت ساعت كار شبانه روزي،  بي توجهي مسئولان در پرداخت نيم بهاي فرش، حراج آن و خارج شدن بوستان از كشور و...  ولي همه اين غصه ها را فرومي خورد و به جمله اي در برابر مشتاقان بسنده مي كند: "هركه بخواهد چنين اثري بيافريند به شريك نياز دارد ومن هم شريك داشتم. آن شريك، دلم بود. " 
