   اشاره: نياز به موفقيت و پيروزي مانند ساير نيازها،  ظاهرا" در سالهاي نخستين عمر آموخته مي شود و تا اندازه  زيادي متاثر از حس استقلال و عدم وابستگي است كه از سوي  پدر و مادر به فرزندان آموخته مي شود.  پدر ومادر نسبتا" سختگير كه اعتماد به نفس را در كودكان  خود برمي انگيزند و سپس به رفتار مستقل كودكان پاداش  مي دهند به فرزندان خود نياز به كسب موفقيت و پيروزي را آموزش مي دهند. "(1) براي اينكه كودكان يا جوانان در مقابله با مسائل و قضاياي زندگي با آمادگي لازم مواجه شوند و از كوران  حوادث و رويدادهاي متعدد دوران زندگاني، موفق و سرفراز بيرون آيند، بايستي به آنها موضوع تغييرات سريع دنياي  كنوني را آموخت.  " اگر مي خواهيم كودكانمان، با موفقيت بيشتر خود را با تغييرات سريع انطباق دهند بايد به اين تغيير شكل و تحريف  زمان پايان داد. بايد كودكان را نسبت به امكانات و احتمالات فردا حساس كنيم. بايد حس آينده آنان را تقويت  كنيم. "(2) حالت رواني و فطري كسب موفقيت كه در دوران كودكي پرورش  يافته و به روشهاي مختلف تقويت گرديده است و پيدا كردن  درك درستي از واقعيت هاي آتي زندگاني و تحولات بعدي،  مي تواند در دوران جواني عامل مهمي در تعيين اهداف درست  و انتخاب مسيرهاي سريع تر و متفاوت تر در طول دوران  زندگي گردد.  ايمان و موفقيت  هركس در رسيدن به مقصود يا نائل شدن به هدفي گام  برمي دارد، اگر به راه و اقدامات خود ايمان داشته باشد به  احتمال زياد قرين موفقيت خواهد شد. "شكست و موفقيت با ايمان آغاز مي شود، اگر ايمان داشته باشيد كه در كاري  موفق مي شويد و يا برعكس معتقد باشيد كه توفيق نخواهيد يافت در هر دو صورت درست فكر كرده ايد هرچند كه مهارتها و امكانات انجام كار را هم در اختيار داشته باشيد، همين  كه به خود بگوييد كه نمي توانيد، راههاي فكري خودرا براي  رسيدن به موفقيت سد كرده ايد. اما اگر بخواهيد و بگوييد كه قادر به انجام كاري هستيد، راههاي وصول به منابع  نيرومندي را به روي خود گشوده ايد. "(3) براي رسيدن به قله موفقيت بايستي فراز و نشيبهاي  فراواني را طي كرد و با استواري و اعتقاد راسخ از موانع  گذشت و از برخورد با مشكلات نهراسيد تا با پيروزي به سر منزل مقصود رسيد.  " بنابراين هرگز نبايد در خانه ياس را كوبيد، جوانان بايد متوجه اين امر باشند كه جهان تشنه خدمتهاي جديد است و تا آنجا كه مغز بشري قدرت ايجاد را دارد براي مردمي كه در روي زمين زندگي مي كنند، اميد موفقيت موجود است. "(4) بهره برداري از شكست  " اگر تنها يك عامل براي تامين موفقيت در زندگي وجود داشته باشد آن عامل عبارت از قابليتي است كه آدمي براي  بهره برداري از شكست در زندگي دارد. اگر شكست را با ورشكستگي و سقوط يكي تصور كنيد، آن وقت است كه محكوم به  سقوط خواهيد شد.  شكست چيزي نيست كه مايه شرمساري باشد، هركس در زندگي به  كاري مشغول است و شكست هاي زندگي هم جز حوادث ديگر زندگي  از چيزهاي پيش افتاده و عادي است.  شكست نه تنها ما را براي موفقيت آماده مي كند، بلكه هيچ  چيز به اندازه آن ميل شديد به دنبال موفقيت رفتن را بيدار نمي سازد. ميل به غلبه از نخستين آرزوهايي است كه  از كودكي در ما پيدا مي شود.  اگر با شكست تسلط دروني خويش را از كف ندهيد، هيچ چيز نمي تواند مانع پيشرفت شما در اقدام بعدي شود. "(5) " در بعضي موارد بي علاقگي مردان به پيشرفت مربوط است به  مفهوم ترس از شكست. شايد موفقيت به مفهوم چيزي شده است  كه منفي و انسانيت زداست. چه از آن استنباط مي شود كه به  هر قيمت بايد از شكست پرهيز كرد. اين امكان وجود دارد كه  برخي از مردان نسبت به چنين نقشي نگرشي منفي پيدا كرده  باشند. "(6) در هر كاري كه انسان انجام مي دهد هميشه دو وجه شكست و پيروزي وجود دارد، ولي كسي كه با تعيين هدف و برداشتن  گامهاي منظم و برنامه ريزي شده، اقدام مي كند امكان  بيشتري براي تحقق اهداف و نزديك شدن به مرزهاي موفقيت  دارد.  كيمياي بهروزي  واكنش افراد نسبت به وضعيت و حالت موفقيت يا شكست،  مي تواند متفاوت باشد. انسان ها در موقعيت هايي كه  پيروزي را از نتايج برنامه ريزي و تلاشهاي فردي بدانند،  اميد بيشتري براي تحقق اهداف بالاتر و موفقيت هاي  افزون تر پيدا مي كنند. به طور كلي دستيابي به موفقيت به  انتظار پيروزي بيشتر خواهد انجاميد و شكست به انتظار و توقع كمتر منتهي خواهد شد. ولي به هر حال، هركسي بايستي  از شكست ها و مشكلات راه و كسب موفقيت مايوس نگردد و در تمام طول عمر، هميشه در طلب كسب موفقيت باشد كه خواستن و گام برداشتن در راه حصول به هدف، خود عامل موفقيت است.  كسب موفقيت در سازمان  " از ديد مطالعه رفتار سازماني برجسته ترين نياز كه به  مراتب از همه بالاتر است نياز به كسب موفقيت است. نياز به كسب موفقيت اين گونه تعريف شده است: رفتار به سوي  رقابت با استاندارد عالي.  نياز به زياد و بالا با اين ويژگي ها مشخص مي شود:  1)ميل قوي و نيرومند به عهده گرفتن مسئوليت براي پيدا كردن راه حل مسائل.  2)گرايش به برقراري هدفهايي كه دستيابي به آن دشوار است  از روي اعتدال و پذيرفتن خطرات حساب شده.  3)ميل قوي براي به دست آوردن بازخور واقعي در ايفاي  وظايف.  4)اشتغال ذهني بي تزوير و ساده با وظيفه و انجام دادن  موفقيت آميز وظيفه از سوي ديگر، نياز كم و در حد پايين  به كسب موفقيت با ترجيح دادن وظايفي كه سطوح خطرپذيري آن  اندك است و كارهايي كه مسئوليت مشترك دارند، مشخص مي شود.  نياز به كسب موفقيت يك انگيزه مهم در سازمانهاست، زيرا بسياري ازمشاغل مديري و سمتهاي كارآفرين و خطرپذير نياز به چنين انگيزه اي براي دستيابي به موفقيت دارد.  هنگامي كه افراد با نياز بالا به كسب موفقيت به كاري  عادي و غيرفعال گمارده شوند، انگيزه كسب موفقيت به  احتمال به فعاليت درنخواهد آمد. از اين رو دليلي وجود ندارد كه از آنان انتظار داشته باشيم در چنين اوضاعي با شيوه اي برتر و به سبكي عالي ايفاي وظيفه كنند. "(7) كسب موفقيت در سطح ملي  اگر روحيه تلاش و كوشش همه جانبه در جامعه اي بوجود آيد و همكاري و سعي عمومي داراي جهت باشد و از اتلاف تلاشهاي  فكري و جسمي افراد جلوگيري شود، آنگاه جامعه به سوي  توسعه و رشد بيشتر پيش خواهد رفت. "همبستگي نسبتا"  پايداري ميان وضع توسعه اقتصادي جاري يك كشور و سطوح  ميانگين قابل اندازه گيري نياز براي كسب موفقيت در آن  كشور وجوددارد. توسعه اقتصادي و نيك بختي در سطح ملي تا اندازه اي زيرنفوذ و تاثير كوششهاي مردم يك كشور براي  كسب موفقيت قرار دارد. "(8)بنابراين تقويت انگيزه كسب موفقيت در كليه سطوح سني و در سازمانهاي مختلف جامعه از وظايف مربيان و مديران متعهد و دلسوز مي باشد.  ويژگي هاي افراد موفق  افراد موفق چه مرد و چه زن، از خصوصيات و رفتارهاي خاصي  برخوردار هستند كه آنها را موفق مي گرداند و ساير افراد بخصوص جوانان مي توانند با الگوبرداري از اين رفتارها،  در مسير كمال و پيروزي قدم بردارند و در نهايت به مقاصد خود برسند.  تعيين هدف يا اهداف عالي و بزرگ و سعي و تلاش زياد براي  دستيابي به هدف و پشتكار فراوان يكي از ويژگي هاي افراد موفق است. "يكي از دلايلي كه چرا بعضي افراد در زندگي  موفق نمي شوند، اين است كه هر موفقيت مستلزم مقداري تلاش  و كوشش است. هدف گذاري و تعيين دستاوردهاي دلخواه نيز به  كوشش نيازمند است. براي خيلي ها راحت تر است كه اينگونه  امور را كنار بگذارند و زندگي روزمره خودرا بگذرانند تا اينكه براي زندگي خود نقشه طرح كنند. "(9) " موفق ترين مديران داراي نبوغ خاصي هستند كه مي توانند چكيده و جان كلام را از ميان انبوهي از اطلاعات دريابند و آن را به سرعت به ديگران منتقل سازند. اين افراد مي توانند از عبارات و كلمات كليدي و كارگشا براي بيان  دقيق و تشريح عقايد و نظرات خود استفاده كنند. "(10) " مطالعه زندگاني مردان موفق نشان داده است كه اين افراد داراي قدرت بي نظيري در ايجاد روابط صميمانه مي باشند.  داراي نرمش و انعطاف پذيري هستند و چه معلم باشند، چه  بازرگان يا رهبر كشور، جاذبه خاصي دارند و مي توانند افراد كثيري از هر دسته را به خود جلب كنند. "(11) به طور كلي افرادي كه بر تفكر و رفتار خود مسلط باشند و توانايي اعمال مهار رواني را دارا باشند و در كارهاي خود از اعتقاد راسخ برخوردارند احتمال بيشتري دارد كه در زندگي شغلي به موفقيت برسند.  اعتماد به نفس، شجاعت، خطرپذيري و قبول مخاطرات از ساير ويژگي هاي افراد موفق است، زيرا معمولا" افراد محافظه كار نمي توانند در كليه كارها قرين موفقيت گردند.  حجت الله مهرياري  منابع در سرويس اجتماعي  موجود است. 
