 گروه اقتصادي: بانك توسعه صادرات ايران به همه  صادركنندگان كالا تسهيلات و خدمات مورد نياز را ارائه  مي كند.  نوروز كهزادي مديرعامل بانك توسعه صادرات ايران ديروز به  مناسبت هفته بانكداري اسلامي در جمع خبرنگاران افزود:  تاكنون خدمات مورد نياز همه صادركنندگاني كه به اين بانك  مراجعه كرده اند تامين شده است و اين آمادگي وجود دارد كه نيازهاي ديگر صادركنندگان نيز در زمينه هاي گوناگون  از جمله تامين اعتبارات مالي مورد نياز ارائه شود.  وي يكي از مشكلات اصلي بانكداري در ايران را تسهيلات  تكليفي اعلام كرد و گفت: نمايندگان مجلس و مسئولان دولتي  بايد در زمينه تصويب تسهيلات تكليفي، منافع منطقه خود را در نظر نگيرند و به منافع ملي و عمومي توجه كنند.  وي تاكيد كرد كه اجراي تسهيلات تكليفي توسط بانك ها موجب اختصاص منابع مالي به طرح هاي غيراقتصادي و بدون بازده  مي شود.  وي در ادامه با اشاره به تلاش اين بانك براي جذب دارائي هاي ارزي ايرانيان به ويژه افراد شاغل در خارج از كشور اشاره كرد و گفت: از مدتي پيش براي جذب درآمد ارزي  اين گونه افراد تسهيلات ويژه اي از جمله تبديل ارز به  ريال با نرخ توافقي و اعطاي 6 درصد سود به سپرده هاي  ارزي كه يك درصد بالاتر از نرخ سود بين المللي است در اين بانك به اجرا گذاشته مي شود.  وي خاطرنشان كرد كه با اجراي اين مقررات از يك ماه پيش  روزانه حدود نيم ميليون دلار ارز به حساب سپرده بانك  توسعه صادرات ايران حواله شده است.  وي در پاسخ به سئوال خبرنگار ما در مورد تاخير در پرداخت  حواله هاي ارسالي از خارج از كشور گفت: اين تاخير ارتباطي به بانك توسعه صادرات ندارد و به نهاد ديگري  مربوط مي شود. وي از اعلام نام اين نهاد خودداري كرد.  دكتر كهزادي در ادامه گفت: بانك توسعه صادرات با 1200 ميليارد ريال تسهيلات و يكصد ميليون دلار در قالب بيع  متقابل در سال 78 از صادركنندگان حمايت مي كند وي افزود:  سطح تسهيلات اعطايي سال گذشته اين بانك در سال گذشته  700 ميليارد ريال بود و اعتبارات بيع متقابل امسال براي  صنايع نساجي، مواد غذايي، فرآورده هاي معدني و لاستيك در نظر گرفته شده است كه به صادركنندگان امكان مي دهد براي  ماشين آلات پيشرفته مورد نياز وارداتي خود را از طريق  فروش محصولات صادراتي پرداخت كنند.  مدير عامل بانك توسعه صادرات با مقايسه آمار فعاليت هاي  چهار ماه گذشته امسال با مدت مشابه سال قبل گفت: ميزان  سپرده هاي ديداري و قرض الحسنه 152 درصد، سپرده هاي  كوتاه مدت 71 درصد، بلندمدت 234 درصد و تسهيلات 63 درصد رشد داشته و علاوه بر اين ميزان ضمانت نامه هاي بانكي  صادره براي صادرات خدمات فني و مهندسي در اين مدت 52 درصد افزايش داشته است. 
