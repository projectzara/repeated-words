 با توجه به موقعيت مساعد ايران در منطقه، بانكها در مناطق آزاد تجاري - صنعتي مي توانند به عنوان حلقه واسط مراكز عمده بانكي در شرق دور و اروپا عمل كنند و چشم انداز روشن و اميدواركننده اي را براي اقتصاد ايران  ايجاد كنند.  دكتر علي معنوي راد مشاور بانك مركزي ايران در گفت وگويي  با شبكه جهاني جام جم افزود: به لحاظ جغرافيايي ايران در منطقه اي از جهان قرار دارد كه بين مراكز عمده بانكي در شرق دور و اروپا است يعني وقتي مراكز بانكي در شرق دور فعاليتشان را تعطيل مي كنند تا شروع فعاليت بانكهاي  اروپائي فرصت مناسبي براي مراكز بانكي منطقه خاورميانه  خاصه بانكهاي كشور است تا به ارائه خدمات بپردازند.  وي همچنين اظهار داشت: در سالهاي گذشته به دليل نبود يك  سيستم بانكي فعال، امور بانكي مردم منطقه و تجار به  كشورهاي مجاور انتقال يافته است كه باعث فعال شدن مراكز بانكي كشورهايي چون تركيه، امارات و بحرين و جايگزيني  آنها به جاي سيستم بانكي ما در منطقه شده است. معنوي راد تصريح كرد: در حال حاضر آن دسته از بازرگانان و تجاري كه  با مراكز بانكي شرق دور كار مي كنند امور بانكي خود را در بانكهاي امارات، بحرين و تركيه انجام مي دهند و اين  مسئله نه تنها سودآوري بسياري براي اين كشورها دارد بلكه  سيستم بانكداري آنها را نيز متحول ساخته و باعث شده است  تا از جديدترين تكنولوژي در اين زمينه بهره گيرند و اين  در حاليست كه سوابق ايران در فعاليتهاي بانكي بسيار بيشتر از اين كشورهاست.  مشاور بانك مركزي ايجاد تغيير در موارد قانون مربوط به  فعاليت بانكها در مناطق آزاد و تسهيل اين قوانين را گامي  مثبت در بازگشت دوباره اين فعاليت مهم اقتصادي به كشور دانست. 
