   گروه اقتصادي: جاويد حسين سفير دولت جمهوري اسلامي  پاكستان در كشورمان در ديدار با دكتر اردكانيان  قائم مقام وزير نيرو در مورد خريداري برق از ايران  مذاكره كرد.  به گزارش روابط عمومي وزارت نيرو دكتر اردكانيان در اين  ديدار با استقبال از سفر قريبالوقوع گوهرايوبخان وزير آب و برق پاكستان به ايران و با اشاره به توافقات  يازدهمين كميسيون مشترك همكاريهاي اقتصادي دو كشور در بخش برق گفت: علاوه بر برق ما علاقمنديم روابط دو كشور مسلمان در همه زمينه ها گسترش يابد و اميدواريم كه سفر آقاي گوهر ايوبخان وزير آب و برق پاكستان به ايران  زمينه ساز اين همكاري ها باشد.  بنا بر اين گزارش دكتر اردكانيان سدسازي، طرح هاي  آبرساني و فاضلاب را از ديگر زمينه هاي مناسب همكاري  ايران و پاكستان توصيف كرد و اظهار داشت: اميدواريم كه  به جز برق طرح هاي تامين آب و جمع آوري و تصفيه فاضلاب سرفصل آغاز همكاري هاي ايران و پاكستان باشد و روابط دو كشور با حفظ منافع متقابل به سطح مطلوب ارتقا يابد.  اين گزارش مي افزايد: جاويد حسين سفير پاكستان نيز با اشاره به روابط ديرينه و تاريخي دو كشور همسايه و مسلمان،  تمايل و اراده دولت پاكستان به گسترش همه جانبه روابط با ايران را اعلام كرد و گفت: تامين نيازهاي برقي  پاكستان توسط ايران در يازدهمين اجلاس مشترك همكاري هاي  دو كشور مورد تاكيد قرار گرفته است و پاكستان درصدد است  كمبودهاي برق خود را در نواحي غربي از ايران تامين كند.  وي با يادآور اين مطلب كه هم اكنون يك كميته چهارنفره  توسط پاكستان براي آغاز مذاكرات جهت خريد برق از ايران  تعيين شده است گفت اميدواريم با هماهنگي وزارت نيرو اين  هيات هرچه زودتر به ايران عزيمت نمايد و مذاكرات براي  نحوه و چگونگي فروش برق و ساير مسايل فني قرارداد آغاز شود. 
