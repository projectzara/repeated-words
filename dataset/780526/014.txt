 گروه اقتصادي: طي سال جاري كارخانه هاي قند و شكر زير پوشش سازمان كشاورزي بنياد مستضعفان وجانبازان 120 هزار تن قند و شكر توليد مي كنند.  ابراهيم مهبد مدير گروه صنايع تبديلي بنياد مستضعفان و جانبازان روز دوشنبه درگفتگو با خبرنگاران سهم توليدات  اين گروه در بازار را بيش از 20 درصد ذكر كرد و افزود:  اين واحدها همچنين تا پايان امسال 100 هزار تن شكر خام  وارداتي را تصفيه و به بازار عرضه مي كنند.  وي در مورد صادرات توليدات واحدهاي تحت پوشش اين گروه  گفت: در چهارماه اول امسال 1500 تن از افشره توليدي به  ارزش 5/2 ميليون مارك صادر شد.  وي اظهار اميدواري كرد كه با توجه به تنوع و تركيب جديد محصولات باارزش افزوده بالاتر و شناسايي بازارهاي جديد،  ارزش صادرات محصولات توليدي كنسانتره ميوه اين شركت تا پايان سال 78 به 13 ميليون مارك برسد.  معاونت صنايع تبديلي سازمان كشاورزي بنياد گفت: هرچند توسعه صادرات غيرنفتي و كاهش وابستگي به درآمدهاي نفت،  محور فعاليت هاي دولت در سال هاي اخير بود، تلاش هايي  نظير اصلاح تعرفه ها صورت گرفت اما براي رسيدن به  جايگاه واقعي صادرات، هنوز زمان زيادي نياز است و اين  امر مستلزم ايجاد هماهنگي و همكاري بين تمام ارگانهاي  ذيربط است. وي همكاري با يك شركت چيني توليدكننده افشره  براي افزايش حضور در بازار اين كشور و صدور مازاد بر نياز اين بازار به ساير كشورها و همچنين همكاري با يك  شركت آلماني براي شناسايي بازارهاي جديد و توليد محصولات  متنوع تر را از اقدام هاي انجام شده توسط اين نهاد در زمينه توسعه صادرات غيرنفتي ذكر كرد و گفت: توليد افشره  اين نهاد به ميزان 90 درصد به كشورهاي اروپايي، جنوب شرقي آسيا، آسياي ميانه و روسيه صادر مي شود. 
