 تهران- خبرگزاري جمهوري اسلامي: دوو دومين شركت بزرگ  صنعتي چند پيشه كره جنوبي روز دوشنبه به دليل بدهي 51 ميليارد دلاري ورشكسته شد.  به گزارش تلويزيون بي بي سي، مديران شركت دوو و بانك ها و موءسسات مالي اعتباردهنده به آن روز يكشنبه را به  گفت وگو براي بازپرداخت وام هاي عظيم دوو كه به بيش از 50 ميليارد دلار بالغ مي شود پرداختند. تلويزيون بي بي سي  افزود: مديران اين شركت موفق به يافتن راهي براي جلوگيري  از ورشكستگي دوو نشدند و اين شركت به دليل بزرگترين  ورشكستگي در تاريخ امور مالي و اقتصادي جهان بايد بيشتر واحدهاي توليدي سودآور خود را به فروش برساند.  براساس طرح تجديد ساختار تنها 5 واحد خودروسازي اين  شركت از جمله دوو موتورزبراي اين شركت باقي خواهد ماند و علاوه بر واحد خريد و فروش اوراق قرضه وبهادار، ديگر واحدهاي توليدي سودآور آن شامل واحدهاي الكترونيك،  مخابرات، كشتي سازي و ساختماني به فروش مي رسد. به گفته  بي بي سي، علت انباشته شدن چنين بدهي عظيمي، گسترش بدون  حساب وكتاب واحدهاي اين شركت در ساليان اخير و گرفتن  وام هاي بزرگ از بانك ها وشركت هاي اعتباري داخلي و خارجي بوده است. دو سال قبل كه بحران مالي كره جنوبي را در بر گرفت شركت خودروسازي كياموتورز به دليل مبالغ عظيم  بدهي اعلام ورشكستگي كرد كه در آن هنگام دولت كره جنوبي  واداربه دريافت مبلغ 58 ميليارد دلار از صندوق  بين المللي پول شد. در همين حال كيم دائه جونگ رئيس جمهور كره جنوبي با پذيرش نياز به تجديد ساختار بزرگترين شركت  اين كشور گفت: روزهاي طلايي اين شركت سپري شده است. 
