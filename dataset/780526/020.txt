 نيروهاي ائتلاف شمال مناطقي را در شرق و غرب افغانستان  از كنترل طالبان خارج كردند منابع مستقل در افغانستان گفتند گروه طالبان، هزاران نفر از آوارگاني را كه به كابل، پايتخت افغانستان پناه  برده اند بازداشت كرده است.  به گزارش خبرگزاري فرانسه از كابل، اين منابع گفتند طالبان از بامداد روز يكشنبه 2 هزار نفر را در خيرخانه  در حومه شمالي كابل بازداشت كرده است.  يك منبع غربي در گفت و گو با اين خبرگزاري اظهار داشت:  دركابل اوضاع بسيارآشفته است و مردم آواره از ترس  دستگيرشدن براي دريافت مواد غذايي به مراكزامدادرساني  مراجعه نمي كنند.  با اين حال ملاعبدالرزاق رئيس پليس كابل مي گويد اوضاع  در كابل آرام است و فقط 60 نفر در حوالي خيرخانه به جرم  دزدي به همراه افراد ديگري كه آنان را عناصر ضدطالبان  مي خواند، بازداشت شده اند.  وي گفت: ما سارقين، حاميان گروه مخالف و كساني كه خودشان  را به عنوان سربازان طالبان جازده اند و سعي دارند در داخل شهر بي ثباتي ايجاد كنند، دستگير كرده ايم.  با اين حال منابع مستقل اظهار مي دارند اين بازداشت ها عمدتا در مراكز بازرسي حومه كابل صورت مي گيرد و آوارگاني كه در پي حملات اخير طالبان از منازلشان درجلگه  شمالي بيرون رانده شده اند، بازداشت مي شوند.  جلگه شمالي از حدود 15 كيلومتري شمال كابل شروع شده و تا 100 كيلومتري كناره دره پنجشير كه نيروهاي ائتلاف شمال  در آن پناه گرفته اند، ادامه دارد.  از سوي ديگر، نيروهاي ائتلاف شمال افغانستان شب يكشنبه  موفق شدند دو منطقه و يك مركز استان را در شرق و غرب افغانستان از طالبان بازپس گيرند.  به گزارش ايرنا، خبرگزاري اسلامي افغان كه مقر آن در پاكستان است ديروز به نقل از منابع مخالفان طالبان گزارش  داد: ائتلاف شمال با دست زدن به حمله اي جديد در چند استان توانست مناطق "خوا" و" دولتشاه "و نيز" چخچران " مركز استان غور را مجددا به تصرف خود درآورد.  خوا در حدود 25 كيلومتري شمال جلال آباد، مركز استان  ننگرهار و دولتشاه در استان لقمان قرار دارد.  يك سخنگوي مخالفان افزود: نيروهاي ائتلاف شمال قصد دارند نظاميان طالبان را كه در حال حاضر به نبرد عليه مواضع  احمد شاه مسعود در دره شمالي دست زده اند، تحت فشار قرار دهند.  به گفته همين سخنگو، حمله ي شب يكشنبه طالبان به مواضع  نيروهاي احمد شاه مسعود در استان شمالي تخار از سوي  نيروهاي ائتلاف شمال دفع شد. 
