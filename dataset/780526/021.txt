 خبرگزاري مستقل افغان كه روابط نزديك با گروه طالبان  دارد، اعلام كرد، اين گروه سرگرم گفتگو با آمريكا درباره  اسامه بن لادن است.  به گزارش خبرگزاري رويتر از اسلام آباد، خبرگزاري اسلامي  افغانستان به نقل از منابع آگاه اعلام كرد، اين گفتگوها كه اولين مورد پس از حمله موشكي آمريكا به مخفي گاههاي  بن لادن در افغانستان در سال گذشته است در نيويورك جريان  دارد.  اين خبرگزاري كه مقر آن در پاكستان است افزود، طالبان به  اطلاع آمريكا رسانده است، بن لادن كه متهم به طراحي  انفجار سفارتخانه هاي آمريكا در نايروبي و دارالسلام در سال گذشته است همچنان ميهمان طالبان محسوب مي شود و طالبان از او نخواهد خواست كه افغانستان را ترك كند.  به گفته اين خبرگزاري، جنبش طالبان از واشنگتن خواسته  است مدارك خود را درباره دست داشتن بن لادن در انفجارهاي  مذكور كه بيش از 200 كشته برجاي گذاشت و يا در عمليات  تروريستي ديگر ارائه كند. 
