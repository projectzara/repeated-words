 نيروهاي زميني روسيه با پشتيباني هواپيماهاي جنگنده و چرخبال هاي توپدار از بامداد ديروز دور ديگري از حملات  خود را عليه رزمندگان اسلامي مستقر در ناحيه بوتليخ  داغستان آغاز كردند.  به گزارش ايرنا از مسكو اين حملات به طور عمده عليه  مناطقي در حوالي روستاهاي انسالتا و راحته دو موضع اصلي  استقرار نيروهاي اسلامي صورت مي گيرد.  يك سخنگوي وزارت كشور روسيه در مخاچ قلعه ديروز اعلام  كرد كه در جريان عمليات پاكسازي بوتليخ كه بامداد دوشنبه  انجام شد يك تن از افراد نيروي هوابرد روسيه كشته و 22 تن از نيروهاي زميني زخمي شدند.  در همين حال نماينده بخش مطبوعاتي وزارت كشور داغستان در مخاچ قلعه گفت: يكشنبه شب درگيري شديدي در منطقه بوتليخ  روي نداده است.  به گفته اين نماينده روز گذشته نيروهاي دولتي به 18 هدف  عمده رزمندگان در بوتليخ حمله كردند كه طي آن يك واحد پدافند هوايي و دو خودروي بزرگ حامل نيروهاي اسلامي به  طور كلي نابود شدند.  وي گفت: در عمليات روز گذشته يك ارتفاع راهبردي در بوتليخ به تصرف نيروهاي دولتي درآمده است.  نماينده بخش مطبوعاتي وزارت كشورداغستان تلفات نيروهاي  اسلامي طي درگيري هاي اخير را بيش از 200 تن اعلام كرد و گفت، تعداد زخمي ها در ميان اين نيروها به شدت افزايش  يافته و از 400 تن فراتر رفته است. 
