 با گذشت سه سال از شكست تحقيرآميز روسيه در جنگ چچن،  مسكو اين روزها با شديدترين بحران امنيتي، روبروست و اگر چه مقامات اين كشور اعلام كرده اند كه در بحران داغستان  بهتر از چچن عمل خواهند كرد اما باور اين ادعا براي آن  دسته از كساني كه جنگ چچن را از نزديك مشاهده كرده اند و اخبار مربوط به آن را دنبال كرده اند، به راحتي ممكن  نيست.  منطقه كوهستاني و فقيرنشين داغستان كه شبه نظاميان تحت  رهبري شورشيان چچن دو هفته است به آن وارد شده و امنيت  آن را به خطر انداخته اند تفاوتهاي زيادي با چچن دارد.  در اين منطقه بيش از 30 گروه قومي وجود دارد.  بسياري از مردم و مقام هاي داغستان عاملين تهاجم به اين  منطقه را از اعضاي جنبش هاي آزاديخواه نمي دانند و معتقدند اين درگيريها با تحريك چريكهاي چچني صورت گرفته  است در داغستان هيچكس به نحوه برخورد خصمانه روسيه با چچني ها چه در طول جنگ و چه بعد از آن اعتراض نكرد.  تحليلگران معتقدند، داغستان چچن ديگري نخواهد شد. اكثريت  مردم چچن براي مقابله با حكومت روسيه اسلحه به دست  گرفتند اما فضاي حاكم بر داغستان اينگونه نيست.  اما مشكلات و مسايل قومي كه عواملي همچون فقر، درگيريهاي  مذهبي، جرم و جنايت و دسترسي آسان به اسلحه گرم به آن  دامن مي زند مي تواند اين منطقه را به يك بشكه باروت  تبديل كند.  برخي مي گويند ممكن است داغستان به يك بيروت ديگر تبديل  شود. زيرا اين عوامل به بي ثباتي در اين منطقه كمك  مي كند و حتي ممكن است به جنگ داخلي منجر شود.  از نظر تاكتيكي جنگ داغستان به جنگي كه سه سال پيش در چچن روي داد، شباهت زيادي دارد. يعني چريكها علي رغم  كمبود سلاح و امكانات در موقعيت جنگي بهتري قرار دارند.  به اين ترتيب اين ادعاي رهبران روسيه كه جنگ داغستان ظرف  چند روز پايان مي يابد كمي خوش بينانه به نظر مي رسد.  اظهارات ولاديمير پوتين كفيل نخست وزير روسيه مبني بر اينكه بحران داغستان ظرف يك يا دو هفته خاتمه مي يابد به  ادعاهاي پاول گراچف وزير دفاع پيشين اين كشور در سال  1994 هنگام حمله به جمهوري چچن شباهت زيادي دارد. گراچف  در آن زمان گفت: چريكهاي چچن طي دو ساعت عقبنشيني  خواهند كرد.  نيروهاي روسيه اكنون از دره ها به سوي كوهها بالا مي روند تا با شورشيان كه همواره از توانائيشان در جنگيدن در كوهها و مسلط بودن بر" دشمن "بهره برده اند مبارزه كنند.  برخي از تحليلگران معتقدند مشكل اصلي روسيه عدم اعتماد به نفس در ميان نيروهاي نظامي اين كشور است.  آنها انگيزه اي براي جنگيدن ندارند در حالي كه طرف مقابل  از شجاعت و توانايي لازم برخوردار است.  در جنگ چچن نيروهاي روسي كنترل چند منطقه را به دست  گرفتند و ادعاي پيروزي كردند اما هيچگاه نتوانستند چريكها را از مقرهاي اصلي اشان عقب برانند. نيروهاي چچني  بعد از چند نبرد شديد، گروزني، پايتخت چچن را در اوت  1996 تصرف كردند. بعد از آن مسكو با خودمختاري طلبان چچن  پيماني را امضا كرد كه در آن عقبنشيني نيروهاي روسي از منطقه تضمين شده بود اما با استقلال چچن موافقت نكرد.  اگر درگيري در داغستان به يك نبرد خونين قومي تبديل شود ممكن است روسيه در آنجا هم تسليم شود. برخي ناظران سياسي  مي گويند، با توجه به فقر و مشكلات اقتصادي موجود در روسيه كه پيش بيني مي شود در سالهاي آينده به وضعيت  بحراني برسد بعيد به نظر مي رسد كه مسكو همچنان بر حفظ داغستان در فدراسيون روسيه تاكيد داشته باشد.  خبرگزاري رويتر 
