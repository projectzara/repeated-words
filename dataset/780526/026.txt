   نيچه و بنيادهاي مغرب زمين(بخش دوم) * هيچ انديشمند آلماني و حتي غربي را نمي توان يافت كه  مانند نيچه به گسترده ترين شكل، نهادها و دستاوردهاي  غرب را زير سئوال برده باشد. تقريبا" تمامي سنت ها و پايه هاي معنوي فرهنگ مغرب زمين مورد حمله نيچه قرار گرفته است  رضا نجفي  پيش از نيچه بودند متفكران غربي كه ايمان خود به مسيحيت  و مذهب را از دست نهاده بودند، اما همانطور كه ذكرش رفت  اين نيچه بود كه پيامدهاي فروريزي ايمان مسيحي در غرب و رابطه آن با نيست انگاري را دريافت و به تكان دهنده ترين  شكل و شيوه نيست انگاري خداي مسيحيت را اعلام كرد. نقش  نيچه در انديشه غربي به پايان رساندن بناي شكاكيت سده  نوزدهم مغرب زمين و بسط و توسعه معنوي آن در شكل بيان  نيست گرايانه اش بود. انديشه نيچه، بيان ديگر كلام  شوپنهاور بودكه دين را از حيز حيات مي انداخت و همچنين بيان اين گفته از هاينه كه: "اين بار ديگر خود يهوه پير آماده مرگ مي شود... " به اين ترتيب نيچه مي گويد ايمان به خداي مسيحي ديگر قابل دفاع نيست ورفته رفته نخستين سايه هايش را بر اروپا مي گستراند.  نيچه در اراده معطوف به قدرت مي گويد: "آنچه در اينجا مي آورم تاريخ دو سده آينده است، آنچه خواهد آمد و جز آن  هم نتواند بود، توصيف مي كنم برآمدن نيست گرايي را...  فرهنگ اروپايي ما به تمامي از ديد زماني گرفتار آشوب و تنشي روزافزون است بي آرام و مضطرب: چونان سيلي كه  بخواهد به پايان خود برسد، هيچ انديشه و آگاهي ندارد و هراسان است از آنكه دمي بينديشد و به خود آيد. " " نيست انگاري در آستانه در ايستاده است. از كجا اين  ميهمان، سهمگين ترين همه ميهمانان به ما مي رسد؟"(6) چنين بود كه نيچه برآمدن نيست انگاري را اعلام كرد. چنين  بود كه او آينده اروپا را اعلام كرد. او دو سده آينده  اروپا را نيهيليسم پيش بيني كرد. يعني پيروي اراده به  نفي و باز هم چنين بود كه نيچه بروز جنگهاي جهاني را پيش بيني كرد و سده آتي خود را سده جنگهاي بزرگ خواند.  او مي گفت: "چنان جنگهايي برپا خواهد شد كه هرگز به روي  زمين مانند نداشته است، تنها از روزگار من به بعد است كه  بر روي زمين سياستگري بزرگ آسا در كار خواهد بود. "(7) آنچه نيچه دريافته بود بروز نيست انگاري كنشگر بود،  مرحله كشنده تر و خطرناكتر از نيست انگاري رايج ! اما حال  با اين نيست انگاري كنشگر چه بايد كرد؟ از ديد نيچه اين بشر غربي بود كه خدا را نيست انگاشت و حال بايد تاوان آن را بدهد، غرب اين قاتل سرآمد همه  قاتلان دريايي را نوشيده كه در توانش نبوده و حال در اين  غيبت، نيست انگاري اين سهمگين ترين همه ميهمانان  ناخوانده بر در مي كوبد. و غرب بايد با اين ميهمان  ناخوانده گلاويز شود تا دو سده پس از آن برهد و خود خداي  روي زمين شود. با نيست گرايي است كه بايد بر نيست گرايي  چيره شد و اين نيهيليسم است كه قاتل نيهيليسم به شمار مي رود.  در تحليل نهايي، نيچه چندان هم از نيست انگاري در هراس  نيست، زيرا نيست انگاري را فرصتي مي داند براي واژگوني  هر آنچه كه بايد نابود شود و همچنين پيش درآمدي براي هر آنچه كه بايد بنا گردد. به باور نيچه انسان غربي در آينده به عنوان بشر كامل بر زمين استيلا خواهد يافت،  بشري كه از بستر بيماري نيست انگاري برخاسته خداي روي  زمين خواهد شد، ولي گريزي نيست كه غرب از نيست انگاري  برگذرد، آينده بي گريز و ناگزير غرب نيهيليسم و گذر از نيهيليسم است به سوي ابرمرد!  پس نيست انگاري با همه معايبش فرصتي مغتنم است ! نيچه در " دانش شادمان "چنين مي گويد: "بزرگترين رخداد روزگاران  نزديك- اينكه ديگر ايمان مسيحي هم ارزشي ندارد- اكنون  نخستين سايه خود را بر اروپا افكنده است... سرانجام افق  در پيش روي ما گشوده شده است، اگر چه افقي روشن نباشد.  سرانجام دريا، درياي ما، فراروي ما گشاده گشته است، چه  بسا هرگز دريايي به اين گشادگي در كار نبوده است... "(8) و در چنين گفت زرتشت، نيچه چنين مي گويد: "و تنها اكنون  است كه فرامي گيرد او را ترس بزرگ، برگرد خويش نگريستن  بزرگ، او دچار وحشت بزرگ، بيماري بزرگ، تهوع بزرگ،  دريازدگي بزرگ. " تمامي اين گفته مبني بر اين است كه بشر غربي كه هم اكنون  از قيد مسيحيت آزاد شده، امكانات و قدرت آفرينش شگرفي  براي پيشرفت و دگرگوني به چنگ آورده است.  آري گفتن به زندگي و يك نظام قدرتمند از ارزشهاي جديد!  نيچه دريافته بود باور رايج در اروپاي سده نوزده مبني بر اينكه مسيحيت به مانند عقايد خرافي رو به فنا مي رود يك  توهم است، زيرا خود مسيحيت ممكن است كمرنگ شود ولي  دستگاه اخلاقي آن باقي مي ماند و آنچه كه غرب بايد توفيق  آن را بيابد نابود ساختن دستگاه اخلاقي مسيحي و باقيمانده هاي عناصر فرهنگي مسيحيت است. نيچه براي بيان  اين مطلب به گونه اي تمثيلي و با زباني اديبانه مي نويسد:  " آدميان به جاي برتابيدن اين حال تحمل ناپذير بي كسي و تنهايي، همچنان خداي خويش را خواهند جست و به خاطر او عشق خواهند ورزيد. "(9) نيست انگاري آرام آرام به اوج خود نزديك مي شود و نيچه  تصوير ترسناكي از نيست انگاري كنشگر به دست مي دهد. او از" واپسين انسانها" سخن مي گويد، پديده اي كه زاييده  واپسين مراحل بيماري نيست انگاري است. واپسين انسانهايي  كه تحت تاثير اين بيماري مي گويند همه چيز بيهوده است،  زندگي بيهوده است، اما نمي دانند كه در واقع خود آنان به  بيهودگي و بي ارزشي رسيده اند. واپسين انسانها نيستي  اراده را تبديل به اراده به نيستي مي كنند و اينجاست كه  نيهيليسم به اوج خود مي رسد و واپسين انسان به خويش  اجازه خودكشي مي دهد و آنگاه است كه لحظه دگرگوني بزرگ  فرا مي رسد، با مرگ واپسين انسانهاي نيست انگار،  نيست گرايي نيز به پايان خود فراخواهد رسيد و انساني نو پديد خواهد آمد.  اما از آنجايي كه هنوز پايان نيست انگاري غرب رخ نداده  است، تصاويري را كه نيچه از غرب نيست انگار و انسانهاي  آينده به دست مي دهد، بنگريم: "ماشين، موثر در تمامي  زندگي و سرمشق تمام زندگي و توده هاي بپا خاسته همه در يك سطح زندگي به صورت تئاتر، كه در آن همه چيز دروغ و تصنعي است و هيچ چيز اعتبار ندارد... "، زمين كوچك شده  است و واپسين آدمي كه بر آن در حال جست و خيز است همه  چيز را كوچك مي كند: نسلش همچون نسل پشه خاكي پايان  ناپذير نيست ; واپسين آدمي بيش از همه عمر مي كند. واپسين  آدميان مي گويند: "ما نيكبختي را يافته ايم و چشمك  مي زنند.. گاه اندكي زهر، سبب روياهاي خوشايندي مي شود;  و سرانجام زهر فراوان، براي مرگي خوشايند.  آدميان هنوز كار مي كنند، چون كار نوعي سرگرمي است ولي  در اين انديشه اند كه سرگرمي به هيچ چيز آسيب نرساند.  چوپاني پيدا نيست و تنها گله است. همه همان چيز را مي خواهند و همه همانند; هر كه احساس غير از ديگران  داشته باشد داوطلبانه به تيمارستان مي رود. "(10) تصاويري كه نيچه از مغرب زمين به دست مي دهد، به گونه اي  هراس آور مطابق با آنچه رخ داد و رخ مي دهد است. اما آيا خرده گيريهاي نيچه از تمدن مغرب زمين و بنيادهاي آن تنها به مسيحيت و نيست انگاري ختم مي شود؟ هيچ انديشمند آلماني و حتي غربي را نمي توان يافت كه به مانند نيچه به  گسترده ترين شكل، نهادها و دستاوردهاي غرب را زير سئوال  برده باشد: تقريبا" تمامي سنتها و پايه هاي معنوي فرهنگ  مغرب زمين مورد حمله نيچه قرار گرفته است ; اين سنتها از عقل باوري سقراطي و ميراث يونان، پس از سقراط گرفته تا مسيحيت و ايده آليسم و رمانتيسم غربي، مدرنيسم، تكنولوژي  و دانش كور، دمكراسي، سوسياليسم، ملي گرايي، دولتهاي ملي  و... را شامل مي شود. نيچه عليه انديشه هاي سياسي  برخاسته از انقلاب فرانسه، انديشه هاي روسو، مكتب اقتصاد سياسي انگليس، سوسياليسم بين المللي، ايده آليسم كانت و هگل، انديشه هاي بدبينانه شوپنهاور، تمايلات انقلابي و...  موضع گيري كرد، او سوسياليسم و همچنين انقلاب فرانسه را ناشي از مسيحيت و برخاسته از آن مي ديد و مي گفت همه  اينان از يك ريشه مايه گرفته اند و بنابراين جامعه باوري  و آرمانهاي برابري طلبانه حاصل از انقلاب فرانسه را نكوهش مي كرد. حتي از سوي ديگر نيچه انتقادگر مدرنيته و انسان مدرن امروزي غرب نيز محسوب مي شود. تو گويي اين  ضددولت و ضد ملي گرايي تنها و تنها دل نگران فرهنگ آن هم  در وسعت اروپا بود.  نيچه زمانه خود- سده نوزده - را گرايشي همه گير به  گونه اي ميان مايگي فراگير و دشمني با بلوغ مي دانسته و اين ميان مايگي را دست پرورده دولت، ملي گرايي،  سوسياليسم و دمكراسي مي ديد. او بيماريهاي غرب را چنين  مي دانست، نيست انگاري، بدي زمانه، فلج شدن عقل توسط خودش و اراده توسط اخلاق مسيحي و ميل به حيات توسط دانش !  آدمي حيران درمي ماند كه آيا هيچ چيز غربي مانده است كه  نيچه منتقد بي رحم آن نبوده باشد؟ و چه جاي شگفتي كه  نيچه به تمامي آنچه حمله مي برد كه در واقع خود تحت  تاثير آنها بود: مسيحيت، ايده آليسم، رمانتيكها،  عقل باوري يوناني و ارسطويي و...  او مي گويد: "جهان درست از آن رو كه ويژگيهايي چون  دگرگوني، تكامل، گوناگوني، تباين، تضاد و جنگ، واقعيتش  را مي سازند، دروغين شد. "(11) گويي نيچه زلزله نگار غرب امروزي است، او هرچه بنياد غربي است ويران مي كند، بي آنكه جايگزينهاي پيشنهادي او چندان ملموس باشند. البته بايد خاطرنشان كرد كه نيچه درد و درمان را، هر دو را غرب مي داند به همان گونه كه زماني  گفته بود: "زخممان مرهممان بايد. "به همان نسبت او سرانجام راه حل نهايي را نيز يك غرب متحد و اروپاي متحد و جايگزين نهادهاي ويران شده غربي را نيز فرهنگ اروپايي  مي داند. گرچه اساسي ترين عناصر اين فرهنگ از آن حذف شده  باشد. به هر حال غالب پژوهشگران آثار نيچه از ناروشن  بودن تصوير آلترناتيوهاي نيچه چون ابر انسان، آموزه هاي  ديونيزوسي، فرهنگ ] اروپايي بدون عناصري كه ذكرش [رفت، اخلاق Herrenmoral سروران، حكومت طبقه برتران و...  انتقاد كرده اند; ما نيز به ناچار عجالتا" به نيچه منتقد مي پردازيم، تا آنجايي كه او به بهترين و موءثرترين شكل  بزرگترين آسيبشناس و لرزه نگار مغرب زمين بود.  جداي از ارزشهاي ناشي از مسيحيت، نيچه ارزشهايي را هم كه  از بنياد ايده آليسم غربي سرچشمه گرفته بود، شايسته  سرنگوني مي يافت، از همين روي او به مهمترين فلاسفه  ايده آليست غربي مي تازد و ريش خندشان مي كند او باور داشت كه ايده آليسم انگيزه هاي ناخودآگاهي را كه موجب اعمال آدمي مي شوند را درك نمي كند و با تقليد از مسيحيت  اينگونه انگيزه ها را نفي مي كند و مي خواهد بناي تمدن  غرب را با سركوبي اين انگيزه ها بالا ببرد. اين مطلب بعدها مورد استفاده فرويد قرار گرفت.  از سويي ديگر نيچه در مورد عقل باوري نيز مي گويد:  " اكنون دل من بيش از همه از انگلهاي عقل برآشوب است،  اكنون آنان را در اروپاي بيمار در همه جا مي بينم. "(12) سيستم آموزش و پرورش و نهادهاي آموزشي غرب آماج ديگر حمله هاي نيچه است. او در" آينده نهادهاي آموزش و پرورش  ما" به نظام آموزشي آلماني حمله مي برد، حمله اي كه شامل  نهادهاي آموزشي كشورهاي ديگر اروپايي نيز مي شود. او گله  و شكايت مي كند كه در اين نهادها حكمت كهنسال رومي و يوناني چندان كه شايسته آن باشد، به كار گرفته نشده است.  به گمان او نظام آموزشي غرب با مردم سالارانه كردن  (Democratization)نبوغ از طريق آموزش و پرورش همگاني،  ميان مايگي را در گسترده ترين وجه خود رواج مي داد و بنابراين جامعه اي كه در آن همه افراد داراي آموزش و پرورش ميان مايه باشند، خود دشمن نبوغ و برآمدن نوابغ  خواهند بود. از اين رو به گمان نيچه كارگران و افراد پست  جامعه اصولا" نبايد به آموزش و پرورش همگاني دسترسي  داشته باشند، زيرا آنگاه ميل به كار جسمي را از دست  مي دهند و به جاي آنكه با اشتغال به كارهاي پست در خدمت  طبقه آفرينشگر سروران باشند، اين امكان را كه برگزيدگان  بتوانند رها از كارهاي روزمزد به آفرينش بپردازند، از ايشان سلب مي كنند.  آشكار است كه نيچه اين آموزش و پرورش بيمار و ميان مايه  را تحفه دمكراسي مي داند. او همچنين انسان غربي را تحت  سلطه دمكراسي، انسان گله اي و انسان اهلي شده مي پندارد،  بنابراين دمكراسي غربي به سبب گله اي ساختن انسان، از وجوه منفي تمدن غرب است. نيچه دمكراسي را كه بزرگترين  دستاورد غرب است، حكومت گله ها مي ناميد.  پانوشتها:  6- اراده معطوف به قدرت - پاره يكم از مقدمه و پاره يكم  از متن  7- اراده معطوف به قدرت  8- به نقل از تاريخ فلسفه كاپلستون(از فيخته تا نيچه ص 393) 9- به نقل از فلاسفه بزرگ - برايان مگي(ص 403) 10- به نقل از آغاز و انجام تاريخ - كارل ياسپرس(ص 193) 11- به نقل از شش متفكر اگزيستانسياليست(ص 39) 12- اراده معطوف به قدرت - پاره 30 
