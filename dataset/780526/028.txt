 فردا مصادف با چهلمين روز درگذشت نماينده برجسته  عقل گرايي در ايران، فيلسوف فقيد آيت الله دكتر مهدي  حائري يزدي است. به همين مناسبت صفحاتي ويژه آن استاد فقيد در صفحه معارف تدارك گرديده است. امروز در اين صفحه  بخش نخست از گفت وگوي ما با معاضدت استاد دكتر مصطفي  محقق داماد كه در زمان حيات استاد(در سال 1374)انجام  گرفته و حاوي نكته ها و بدايعي در موضوع خود مي باشد، به  نظر خوانندگان گرامي مي رسد. ضمن گراميداشت خاطره  جامع الحكمتين استاد حائري يزدي و سپاس از حضور و همكاري  استاد محقق داماد در طرح مباحث و پرسشهاي عالمانه، توجه  خوانندگان گرامي را به اين گفت وگو جلب مي نماييم.  گروه معارف  گفت و گو از سيد مسعود رضوي  * مسئله مهمي كه در زمان معاصر روياروي ما قرار دارد،  ارتباط و تبادل علمي و فرهنگي با مغرب زمين است. در اين  عرصه، روشها و متدولوژيهاي مختلف مي تواند به ما كمك  شايان بنمايد بحثي كه امروز اجازه فرموديد مطرح كنيم،  در رابطه علم اصول با فلسفه تحليلي و امكان تاثير و تاثر اين دو بر يكديگر است. آيا چنين امكاني اصلا" مي تواند مطرح باشد و با توجه به مباحث مشترك بويژه در ارتباط با الفاظ و دلالات و بطوركلي صورت كلام، و نيز با توجه به  اينكه استاد در هر دو موضوع كاملا" مسلط و صاحبنظر هستند،  از جناب آقاي محقق خواهش مي كنم باب اين بحث را بگشايند.  * محقق داماد: از اجازه استاد متشكرم و فرصت بسيار مناسبي است تا از نظرات محققانه شما كمال بهره برداري را بكنيم هرچند حال شما مساعد نيست ولي با توجه به درخشش و روشني تفكر و انديشه شما مسلما" بهره هاي بسيار خواهيم  برد.  * همه هدف ما اين بوده، در طي سالهاي طولاني كه در غرب تحصيل كرده ايم، كه شايد بتوانيم خدمتي شايسته و برمبناي  مصالح عاليه فرهنگ اسلامي به اسلام داشته باشيم. من  معتقد بوده و هستم كه ما مي بايد قادر به برقراري رابطه  با غرب باشيم. رابطه اي عميق و بنيادي، زيرا كه رابطه در سطح اصلا" هيچ فايده اي براي ما ندارد و تاكنون هم  نداشته است. در سطحي كه بتوانيم زيربناي فكر غربيها را دريابيم و زيربناي انديشه اصيل خود را نيز به آنها ارائه  بدهيم. در غير اينصورت به هيچ وجه نمي توانيم كار مفيدي  انجام دهيم. اقتصاد و تكنولوژي غرب را مي بايد براساس  فلسفه ها و زيربناهاي فكري غرب دريابيم و روابط سطحي با غرب نه فقط براي ما مفيد نيست، بلكه بسيار هم مضر است.  طرح مسائل سطحي ما را از واقعيت غرب دور مي كند و معلوم  نيست چه سرانجامي در انتظار ما باشد و چقدر زيان و ضرر به روح و فكر و فرهنگ ما وارد شود.  * محقق داماد: با توجه به مطالعات و سوابقي كه حضرتعالي  در زمينه علم اصول داريد و تحقيقاتي كه شما در حوزه  علميه قم در فقه و اصول داشته ايد و همچنين دوره اصول  فقهي كه شما از مرحوم آيت الله بروجردي و درس اصول آقاي  حجت تقرير فرموده ايد و نيز فقه و مسائل مربوط به اين  علوم، و بالاخره نوشته هاي ارزشمند خود شما، بنده مايل  هستم از جنابعالي اين سوءال را بپرسم كه با مطالعات  اخيرتان در قسمت "فلسفه الفاظ" كه بعدا" در مكتبهاي غربي  با نظاير آن برخورد كرديد، آيا هيچ تماسي بين مباحث اصول  فقه با مباحث فلسفه الفاظ كه امروزه مطرح است، احساس  كرده ايد؟ و آيا هيچ بخشي از مباحث الفاظ و دانش تفسير-  كه به علم هرمنوتيك معروف است - در مباحث الفاظ اصول  مي تواند كاربرد داشته باشد؟ آيا اساسا" چنين تاثيري مفيد است ; يا اگر در علم اصول  وارد شود مفيد خواهد بود؟ و آيا احتمال مي دهيد كه ورود چنين مباحثي در ضمن علم اصول، موجب استنباط جديدي در مباحث فقهي بشود، يا خير؟ * من تصور مي كنم اين مسئله به عكس بايد مطرح شود. يعني  عكس قضيه بيشتر صادق است. به عقيده من، آنچه كه من، در موضوع مورد توجه شما، در فلسفه جديد غرب- به ويژه فلسفه  تحليلي- درك كرده ام، حس مي كنم كه يكي از چيزهايي كه  غربيها گم كرده و اساسا" به آن دست نيافته اند، اينجاست  و برحسب اضطرار، گمشده آنها در علم اصول فقه اسلام مستتر است و براي اينكه ماهيت علم اصول چنان است كه بر يك بحث  آزاد از الفاظ انساني - به معني عام و نه الفاظ عربي يا فارسي يا انگليسي و يا زبانهاي خاص ديگر- استوار است.  علم اصول، "لفظ" را در سطح تفاهم انساني فرض مي كند.  مثلا" مي گويند رابطه وضع با موضوع بطور كلي ; بحث الفاظ اصلا" كلي است و مربوط به لفظ خاصي نيست. رابطه لفظ را مستقيما" مربوط مي كنند با استعمال الفاظ، و اين كه به  اراده هست يا نيست و كلا" چه شرايطي براين موضوع و روابط بين لفظ و وضع و موضوع و واضع و امثال ذلك حاكم است.  من در طي مطالعاتم اين نكته را به جد دريافته ام كه اين  موضوع و اين دانش كه در اصول ما مطرح گرديده، براي آنها بسيار مفيد است. بويژه به اين صورت خاص و با چنين شكلي  از طرح موضوع كه قطعا" مي تواند موجب تحولات و منشاء تكامل در فكر غربيها بشود.  اين نوع مباحث، از نوع مسائل و مباحثي است كه در محاكم و در مجالس قضايي بسيار به كار آنها خواهد آمد. به اين جهت  كه آنها در چنين مباحثي مي بايد الفاظ اصولي را كه در مجالس قانونگذاري و قوانين موضوعه خودشان تصويب شده، رد فروع بر اصول بكنند تا بالاخره در فرجام كار برسند به  قضاء و صدور حكم اكثر اين مسائل چنان است كه مي بايد از كنستيتوسيون و نسخه اصلي قوانين و قواعد مربوطه استنباط بكنند.  براي مثال، شما مي بينيد كه در كنگره امريكا، نماينده اي  طرحي مي دهد و عده اي مي گويند; اين متعاقب برالفاظ مندرج در متون اصلي و قوانين يا قانون بنيادين - اساسي -  نيست و آن طرح را رد مي كنند; يعني تطبيق بر قواعد اصلي  ندارد. از همينجا ضرورت و اهميت مباحث الفاظ در علم اصول  فقه، كه از ظريفترين و دقيقترين علوم در اين موضوع است  فهميده مي شود. به همين ترتيب، اينها عمدتا" از طريق  تبادر ذهني، مسئله را وجدان مي كنند و چيزي را در مي يابند يا استنباط وجداني مي كنند و آنگاه آن را مورد بحث و رد و انتقاد قرار مي دهند. به گمان من، آنها اگر از اصول ما، و مباحث آن اطلاع داشتند، با جديت روي آن  كار مي كردند و مسلما" به نتايج بسيار مهمي هم مي رسيدند.  علم اصول، خيلي بيشتر از فلسفه ما بعدالطبيعه به درد آنها مي خورد، اما متاسفانه از سر مداخله ارينتاليسم  يعني شرق شناسي، اصلا" تفكر صحيح اسلامي كه سابقا" و تا حدودي در غرب مطرح بود به كلي برچيده شد. از اين رهگذر،  كساني همچون هانري كوربن و ديگران، ضربات شديدي به اسلام  و تفكرات دقيقه اسلامي زدند.  * ممكن است دقيقتر بفرماييد كه اشكال وارد بر شرق شناسان  و از جمله كوربن و همفكران او چيست؟ * براي فهم اين اشكال بايد دقت بسيار داشت. اين گروه،  باور خاصي را در باره فلسفه اسلامي رايج كردند. آنها مي گويند اصلا" فلسفه اسلامي، تياسوفي است و نه فيلاسوفي،  تياسوفي چيزي است از سنخ دانستنيهاي غيرعلمي و نادقيق.  تصوري كه غربيها از اين مسئله دارند، نظير جن گيري و احضار ارواح و اين نوع مسائل است. در نتيجه، در كتب تاريخ فلسفه و تاريخ تفكر غربي، از چيزي كه خبري نيست،  فلسفه اسلامي يا تفكر بنيادين اسلامي است.  در ساير شقوق تفكر اسلامي هم همين نتيجه از چنان امري به  دست مي آيد. منظورم از تفكر واقعي، از جمله، همين مباحث  علم اصول است اصول اساسا" يك جريان تفكر آزاد است. حتي  آزادتر از فلسفه اسلامي يك تفكر آزادي است كه به اصطلاح  فاقد هرگونه اصل موضوعي است. در اصول، دائما" مسئله و فكر تازه وارد كار مي شود و اين خصلت ذاتي آن است. به  همين دلايل هم هست كه مي توانيم قاطعانه ادعا كنيم و بگوييم كه در اصول، دائما" مسئله و فكر جديد وارد كار مي شود و اين خصلت ذاتي آن است. بنابر اين علم اصول،  علمي سرشار از پويايي و قابليت هاي عالي است. با توجه به  اين موضوع، به نظر من اصول يكي از معدود علومي است كه در تفكر انساني از بالاترين حدپويايي ذاتي برخوردار است.  متاسفانه غربيها به كلي از اين دانش مهم و پايه اي غفلت  كرده اند.  * بحث الفاظ كه توسط آقاي دكتر محقق مطرح شد بطور خاص چه  جايگاهي مي تواند در مطالعات و تفكر فلسفي مدرن غرب داشته باشد؟ * بله، بحث اصلي ما هم همين بود و اتفاقا" غفلت غربيها هم عمدتا" به همين مبحث راجع است. بحث و بابالفاظي كه  اكنون در مغرب زمين مطرح است، در حال حاضر با عنوان  سمانتيك شناخته مي شود. سمانتيك بحثي است كه در منطق ما همواره مطرح بوده است و فارابي آن را با عنوان "شرح  العباره" در آثارش آورده است. شرح الفاظ در حقيقت يك  ميراث يوناني است. "حدود" ابن سينا هم در همين موضوع  نگاشته شده و به تفصيل در مباحث شرح العباره و سمانتيك  وارد بحث شده است. ابن سينا در كتابهاي ديگر خود نيز به  موضوعات مربوط به علم سمانتيك توجه كرده است. مباحث  مشهور منطقيون در كليات خمس كه مال فرفريوس است، در حقيقت يك تفسير ارسطويي است كه فرفريوس آن را به شكل پنج  پروژه تقسيم و تفسير كرده است. شيخ الرئيس درباره  فرفريوس در اشارات به تفصيل نقل مي كند و آن را مورد بحث  و نقادي قرار مي دهد. خلاصه اينكه اين مباحث به سمانتيك  نزديك است اما ما بايد بدانيم كه كليات خمس دقيقا" همان  سمانتيك نيست، در علم سمانتيك، مقصود اصلي الفاظي است كه  استعمال مي شود; چه كلي و چه جزئي. مثلا" اسماء اشاره،  كه قدما مطرح كرده اند، الان هم از مسائل مهم و مورد بحث  دانشمندان علم سمانتيك است.  * محقق: مساله ديگري هم كه شما به آن در آثارتان توجه  كرده ايد و مورد بحث علماي غربي هم هست، قضيه شرطيه است.  * بله، كاملا" درست است، بحث مربوط به قضاياي شرطيه - -  Preposition، در نزد مجالس و محافل علمي و فلسفي غرب هست  و بسيار هم مدرن ومورد توجه است. قضيه شرطيه نظير اين  جمله است كه اگر اين چنين است پس آنچنان است يا آنچنان  خواهد بود. مساله اي كه در فلسفه تجربي غرب مطرح است اين  است كه ما كجا پيدا كنيم مصداق و حقيقت اين مساله را.  * اين مشكل فقط در فلسفه تجربي، به عنوان مساله و مشكله  مطرح است؟ * در اين فلسفه بيشتر مطرح است. قضيه شرطيه يعني چه؟ شرط در كجاي عالم تجربه هست و چگونه آن را اثبات كنيم تا پذيرفته شود؟ فلسفه تجربي بر تجربه استوار است و يكي از حقايق موجود تجربي هم اين شرط است. اين را چگونه اثبات كنيم و وجودش  را دركجاي هستي نشان بدهيم دقت كنيد، مثلا" معناي حرفي  كه مي زنيم: "سرت من البصرتالي الكوفه "دقيقا" چيست؟ كجاي عالم تجربه مي توانيم ما به ازاي "من "را در اين  جمله پيدا كنيم. اين "من "، غير از بصره و غير از كوفه  است، ما به ازاي تجربي ندارد. "الي "هم همينطور اين مثل  قضيه شرطيه است. برخي مي گويند كه شرط حقيقت و در واقع  مصداق حقيقي ندارد، بلكه فقط ما به ازا دارد. يعني موضوع  له و معناي آن انتزاعي است ولازمه كلام است و لذا خودش  موضوع و مصداقي ندارد كه موضوع له آن باشد.  اين بحثها كه خيلي هم مدرن است، در كتب قدماي ما عينا"  هست و تا حالا هم در بسياري از محافل و مجالس علمي غرب حل نشده است. بنابراين مي بينيم كه به وسيله همين مسائل  ما مي توانيم به خوبي با محافل علمي غرب رابطه برقرار كنيم و ما تا اين رابطه را نداشته باشيم راه به جايي  نخواهيم برد. رابطه ما نبايد در سطح و ظواهر پيشرفتهاي  غربيها باشد. نبايد در دكوراسيون آن توقف كنيم بايد به  زيربناي اين سطح رسوخ كنيم و با آن ارتباط پيدا نماييم  تا حداقل بتوانيم گليم خود را از آب در آوريم. آنها هر روز پيشرفتهاي بيشتري مي كنند و ما نمي توانيم نسبت به  اين پيشرفتها بي تفاوت باشيم. همين فلسفه تجربي غربيها به قدري پيشرفته شده كه مايه اعجاب است اين در حالي است  كه به نظر من، ما به ندرت، حتي در عالم ترجمه و برگردان  متون كلاسيك، توفيق برگردان صحيحي از آثار مهم فلسفه غرب را داشته ايم شما مثلا" كسي را پيدا كنيد كه كانت را به  درستي ترجمه كرده باشد و براي مثال اگر مرحوم علامه  طباطبايي كه از فيلسوفان برجسته اسلامي بود، اگر يك صفحه  از ترجمه هاي كانت را به زبان فارسي مطالعه مي كردند مي توانستند چيزي از آن دريابند! آيا مي توان چنين  ترجمه هايي يافت؟ * به سختي...  * به نظر من اصلا" و ابدا". حتي يك كلمه هم درنمي يافتند;  چون ترجمه ها ناقص است و اين يك فاجعه بزرگ است. ماجراي  اين ترجمه ها همان قضيه ابن سيناست كه مي گويد چهل بار فلسفه ارسطو را خواندم و نفهميدم و درصدد بودم كه صرفنظر كنم، تا آنكه در بازار وراقين، ديدم كتابفروش بيچاره و عجوزه اي كتاب كهنه اي به من عرضه كرد و اصرار داشت كه  آن را بخرم و من هم از روي استرحام اين كتاب را خريدم و وقتي آمدم خانه، ديدم كه "اغراض مابعدالطبيعه "فارابي  است و بالاخره به واسطه آن موفق شدم كه بفهمم ارسطو چه  مي گويد و منظورش چيست؟ اين درحالي بود كه ابن سينا مي گويد كه پس از چهل بار همه عبارتها و جمله ها ولغات  آن را حفظ شده بودم واز برمي خواندم. اين است نمونه جديت  و پشتكار قدماي ما رحمتالله عليهم اجمعين.  معناي اين حكايت آن است كه مترجم خودش بايد يك فيلسوف  باشد تا قادر به ترجمه متون مشكل فلسفي بشود. اينكه  مترجم ترجمه لفظ به لفظ- ديكشنري به ديكشنري - بكند بي فايده است. ترجمه بايد اصطلاح به اصطلاح باشد و ما لزوما" مي بايد به همين سمت حركت كنيم و در چارچوب اصطلاحات فلسفي خودمان فلسفه غرب را دقيقا" هضم و ترجمه  كنيم.  * محقق: براي عرضه مسائل علم اصول، درمباحث اصولي آيا به  نظر شما يك تجديد تبويب لازم است يا خير؟ * متد علم اصول بد نيست. اما عمده مساله، محتواي آن است.  بايد دو مرتبه گويي - recite - كرد. دو مرتبه نويسي -  rewrite- بايد الفاظ كهن را به زبان نو افاده كرد. شما ترجمه هاي مرا از عربي يا انگليسي ملاحظه فرموده ايد يا خير؟ * قسمتهايي كه شما نقل قول از حكماي اسلامي يا فلاسفه  غربي داشته ايد را ديده ايم...  * براي مثال دركتاب" كاوشهاي عقل عملي "، مفهوم صحبتها و آراء ديويد هيوم و عين كلام او را در آنجا گراوور كرده ام و در همانجا ترجمه آن را هم ارائه نموده ام(1) سعي كرده ام آن طور ترجمه كنم كه روان باشد و هر كس  بخواند مي تواند به راحتي دريابد. نقل قولهاي كانت هم  همينطور و ديگر فلاسفه نيز. براي مثال ديگر، من قسمتهايي  از آثار وكتابهاي ايمانوئل كانت را نيز ترجمه كرده ام كه  عين مصطلحات او را با اصطلاحات فلسفه اسلامي انطباق  داده ام. مثلا" Transendent Transendental يا. خوب، اين  واژه همان مساله تجريد است و يكي از" نمط" هاي "اشارات " ابن سينا هم در باب تجريد است و معناي تجريد همين تجريد مرئيات و عينيات است.  * محقق: بنابراين نتيجه مي گيريم كه اولا" در رشته هاي  حقوق دنيا، رشته اي درسي وجود دارد تحت عنوان تفسير.  منظور از تفسير، متد تفسير قوانين و قراردادهاست، و وقفنامه ها، قانون اساسيها و...، اينطور كه ما از فرمايشات شما نتيجه مي گيريم مي بايد از الفاظي بهره  ببريم كه با الفاظي كه با روشهاي علمي روز مطابقت دارد همخواني داشته باشد و بطور كلي بازنويسي بشود.  * بيان نو بشود. بايد تبيين مجدد صورت گيرد.  * آيا متدها را هم نمي توان نو كرد؟ * اهميت اين مساله از متد بيشتر است، به نظر من متدولوژي  علوم اسلامي خيلي مترقي تر و كاملتر از متدولوژي  فلسفه هاي غربي است. همانطور كه من در ابتداي كاوشهاي  عقل نظري عرض كرده ام، اينها معتقدند كه تمام موضوعات و مسائل را تقسيم بندي كرده اند به سه عنصر و سه جزء.  1- موضوعات  2- مسائل  3- مبادي  صدرالمتالهين در ابتداي حاشيه "شفا" ي ابن سينا مي گويد:  " مبادي منه البرهان "،" مسائل فيه البرهان "و" موضوعات  عليه البرهان "و با همين متد منظم پيش مي رود مي گويد موضوع علم چيست؟ بعد مسائل و عوارض ذاتيه اش چيست؟ و...  اين خيلي متد منظمي است وحيف است كه اين متد منظم از دست  برود به نظر من فلسفه اسلامي خيلي متديك تر است از تفكرات جديد غرب كه گاه حتي براي علوم جديد چنين متدهايي  ندارند. لذا من تغيير متد را صلاح نمي دانم ; تغيير محتوا را صلاح مي دانم.  شرايع الاسلام مرحوم محقق حلي توسط دي(كري)اولين كنسول  فرانسه در تبريز در سال 1873 ميلادي به فرانسه ترجمه  گرديده و به چاپ رسيده است اينجانب برآنم كه كارهايي روي  آن انجام دهم. مقدمه اش را ترجمه كرده ام كه بسيار جالب است و به خوبي انگيزه او براي اين كار روشن مي شود.  * محقق: سئوال ديگري در رابطه با فقه ; اگر ما قسمت عبادات  را كنار بگذاريم، در قسمت معاملات، آيا ما امروزه در دنيا، با وجود سيستمهاي مختلفي كه براي حقوق وجود دارد-  مثل سيستم حقوق عرفي يا حقوق مدون و... - تجربه و مطالعات شما چگونه به اين پرسش پاسخ مي دهد؟ آيا ما مي توانيم سيستم حقوق اسلامي را- بخصوص فقه اماميه را-  در مسائل معاملات به گونه اي عرضه كنيم كه بر مدار سيستمهاي حقوقي دنيا قرار بگيرد؟ * اين سئوال خوبي است. يكي ازمسائل مشتركه است كه  انسانها همه جا سهم دارند. شما هر چه بيشتر تلاش كنيد تا اين سيستم را گسترش بدهيد و آن را عرضه كنيد به دنيا ارج  و اعتبارش بيشتر شناخته خواهد شد. مثلا" من شنيدم كه  محقق اول(علامه حلي)صاحب شرايع، كتابشان در فرانسه  ترجمه شده است. من اين نوع گسترش علوم مفيد و دقيق ما را بسيار مفيد مي دانم.  * محقق: جناب استاد بنده مايلم نظرحضرتعالي را درمورد اين مطلب سئوال كنم كه آيا ما در قسمت معاملات آن قدر مباحث عقلايي و بر مبناي بناي عقلا به صورت استوار داريم  كه بتوانيم آن را از چارچوب تعبدات بيرون بياوريم و به عنوان يك سيستم حقوقي عرضه كنيم؟ * تعبدات؟ * محقق: يعني مسائل معاملات را از قسمت تعبديات جدا كنيم.  مثلا" فرض كنيد كه درمسائل معاملات برخي مسائل براساس  تعبدات عمل مي شود و در بسيار موارد ديگر هم اين موضوع  مصداق دارد، ولي خيلي چيزها هم چنين نيست و بر مبناي  بناي عقلا انجام مي شود.  * به نظر من همان سيستمهايي كه مبتني بر روايات است و روايات هم در اين موارد نوعا" ارشادي است، ارشاد به  شيوه عقلاست، من در كتاب" حكمت و حكومت "نوشته ام و بخشي  از آن درباره عقليات است چون اساسا" سنت و عقايد اصلي  شيعه بخصوص در كلام مي گويند" الاحكام الشرعيه الطاف  في الاحكام العقليه ". احكام شرعيه جملگي رهنمونهايي  هستند به سوي احكام عقليه. البته در اينجا منظور عقل  عملي است كه تكاليف اوليه و عملي انسان را مشخص مي كند.  از اين نظر هم تمام روايات ما نيز روايات ارشادي است و نه مولوي. ما را ارشاد مي كنند به واسطه عقل عملي.  * كجا انسان مي تواند تشخيص بدهد. براي مثال در مورد " عده "و اينكه عده وفات يا عده طلاق چيست؟ حكم عقل چيست  كه بگوييم اشاره به اين حكم عقليه است.  * محقق: من اين سوءال را اين طور مطرح مي كنم كه بسياري  از روايات همان طور كه فرموديد واضح است مثل "الموءمنون  عند شروطهم... "، قراردادها عقلي است و ارشادي و پيرو حكم  عقل. اما سوءال اين است كه خيلي از مسائل، از جمله روابط خانوادگي، اينها را ما چگونه مي توانيم به واسطه عقل  توجيه كنيم؟ * در اين موارد مشهورات مطرح است. قضاياي شرعيه هم همان  مشهورات قضاياي منطقيه هستند. مشهورات، يعني چيزهايي كه  شايع است و بحث در اين است كه مزاحمت نداشته باشد و آنچه  را كه خود مردم به عنوان عقل پيدا كرده اند آن را تائيد مي كند مگر استثناها نظير ربا و... در بقيه جاها همان  مشهورات را بيان كرده است. مثلا" همان مسائل برده و برده گيري كه به عقيده من همان مشهورات بيان شده است.  برده داري از مشهورات بوده، زيرا مشهورات، ضرورت عقلايي  است و نه عقلاني.  برخي اين اشتباه را كرده و تصور نموده اند كه اين احكام  عقلايي، همان احكام عقلي محض است اين درست نيست و مخالف  صريح نظرات فلاسفه و عقلاي اسلامي است. بنابراين تمام  احكام فقهي معاملات هم ضرورت عقلايي بوده و مادام كه  ضرورت داشته و شايع بوده است از سوي عقلا امضا مي شده  است. شارع هم امضا مي كرده، چون شارع در مسائلي مثل  معاملات، نقش امضايي را بازي مي كند نه نقش تاسيسي.  بعداز اينكه اين ضرورت عقلايي از بين رفت و مثلا" محافل  بين المللي خريد و فروش برده و برده داري را نهي كردند ديگر برده اي وجود ندارد تا شارع امضا كند. بايد پيش نويس اين حكم نزد عقلا باشد تا شارع امضا كند.  * بنابراين نتيجه فرمايش شما آيا مي تواند چنين باشد كه  بناي عقلا متغير است و يا مي تواند متغير باشد؟ * بله، مثل همين مسئله بردگي.  * محقق: ما براي مثال يك قاعده اي داريم كه بنابه نص  پيامبر اكرم(ص); "كل المبيع تلف قبل قبضه فهو من مال  بايع" يا شايد هم "من مال بايعه ". در آنجا بسياري از فقها، حديث را منطبق مي كنند با بناي عقلا. حالا اگر امروز در تمام دنيا فرض كنيد در روش معاملاتيشان برخلاف  اين دستور، تلف مال مبيع را از مال مشتري بدانند، به  نظرشما آيا ما هم بايد الان بگوييم كه بناي عقلا اين را اقتضاء مي كند؟ * بله، مثل همان مثال بردگي ديگر اين مسئله امروز موضوع  ندارد.  * محقق: پس بناي عقلا هيچوقت مبتني بر يك امر ثابتي نيست.  * نه، معناي مشهورات همين است. اينها از مشهورات هستند.  ادامه دارد پانوشت:  1- كاوشهاي عقل عملي، موءسسه مطالعات وتحقيقات فرهنگي،  چاپ اول تهران 1361، ص 14 
