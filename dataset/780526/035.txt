 كارشناسان محيط زيست آذربايجان غربي مي گويند توسعه  پايدار بدون توجه به حفظ و احياي منابع تجديدشونده  امكان پذير نخواهد بود.  مديركل حفاظت محيط زيست آذربايجان غربي مي گويد: اين  استان به لحاظ شرايط ويژه و منابع سرشار آب و خاك يكي از مهمترين نقاط كشور براي اجراي طرحهاي توسعه صنعتي،  كشاورزي است.  محمدصادق مرجاني مي افزايد: به رغم توسعه نيافتگي  آذربايجان غربي هم اكنون عوامل ناشي از شهرنشيني و توسعه  بي رويه شهرها محيط زيست استان را به مخاطره انداخته و هر روز نيز بر ابعاد آلودگي افزوده مي شود.  وي اضافه مي كند: فاضلابهاي صنعتي و مراكز دولتي و خانگي بدون آنكه تصفيه شوند در رودخانه ها و اطراف شهرها سرازير مي شود.  مرجاني مي افزايد: شيوه جمع آوري و دفع زباله ها نيز به  صورت سنتي است به طوري كه امروزه زباله هاي بيمارستاني و مراكز درماني همراه با زباله هاي معمولي جمع آوري شده و در فاصله نه چندان زيادي از شهرها ريخته مي شود.  مديركل حفاظت محيط زيست تاكيد مي كند: اين عوامل  آلوده كننده نه تنها مانع از توسعه استان خواهد بود بلكه  به شدت محيط زيست انساني را در معرض آلودگي هاي شديد قرار داده است.  با شروع فصل تابستان، خشك شدن آب رودخانه ها بار آلودگي  ناشي از فاضلابهاي شهري با شدت بيشتري نمايان شده و موجب اعتراض ها و شكايت هاي متعددي از سوي مردم مي شود.  در چند هفته اخير نشريات محلي اروميه و برنامه هاي صدا و سيما حاكي از اعتراض هاي مردم نسبت به آلودگي محلات و بوي تعفن در خيابان ها و معابر عمومي است.  آقاي معصومي كه به همراه خانواده خود شبانه به بوستان  الغدير واقع در ساحل رودخانه "شهر چاي "اروميه آمده است  مي گويد: براي فرار از گرماي منزل و استراحت به اين  بوستان آمديم ولي بوي تعفن در محوطه به اندازه اي است كه  براي چند لحظه هم نمي شود آن را تحمل كرد.  وي با دست به چند بركه بزرگ آب اشاره مي كند و مي افزايد:  اين بركه ها آب نيستند بلكه فاضلابهايي هستند كه از مراكز دولتي و نظامي شهر وارد رودخانه مي شوند.  رودخانه" شهر چاي "از وسط شهر اروميه عبور مي كند و به  مدت دو ماه است جريان آب آن قطع شده ولي فاضلابها هنوز در آن جريان دارند.  شهروند ديگري از اهالي شهرك "عرشلو" واقع در جنوب شرقي  شهر اروميه مي گويد: از بوي تعفن و حشرات موذي اين شهرك  به بوستان الغدير پناه آورديم ولي آلودگي اين محل كمتر از محله خودمان نيست.  وي كه خود را نادري معرفي مي كند مي افزايد: به فاصله  چند صد متر از شهرك عرشلو كليه زباله هاي شهري و فاضلابهاي خانگي بدون رعايت استانداردهاي لازم تخليه  مي شود.  وي مي گويد: حجم عظيم زباله و فاضلاب در كنار اين محوطه  مسكوني باعث انتشار انواع حشرات موذي، گرد و خاك،  كيسه هاي پلاستيك و بوي تعفن در منطقه شده به طوري كه  زندگي را براي اهالي محل غيرممكن كرده است.  وي اضافه مي كند: همچنين وجود گله هايي از سگ هاي ولگرد و پرندگان لاشخور در اطراف حمل دفع زباله ها انتشار آلودگي را چند برابر كرده است.  معاون مديركل حفاظت محيط زيست آذربايجان غربي مي گويد:  همه ساله در اين فصل سازمانهاي مسئول بهداشت عمومي تحت  فشار مردم براي رفع آلودگي ها قرار مي گيرند.  علي مشتاق پور مي افزايد: هم اكنون دهها مورد شكايت و اعتراض مردمي در اداره كل حفاظت محيط زيست استان تحت  بررسي است و اكثريت قريب به اتفاق شكايت ها كاملا" وارد است.  وي اضافه مي كند: آلودگي هاي مهم ناشي از مراكز بزرگ  اقتصادي يا نظامي است و اقدامات انجام شده تاكنون  نتيجه اي نداده است.  مشتاق پور معتقد است: براي حفاظت محيط زيست و رفع  آلودگي ها نياز به عزم همگاني و مشاركت هاي مردمي است.  وي اضافه مي كند: باتوجه به اهميتي كه محيط زيست در روند زندگي اجتماعات دارد هم اكنون نگرش هاي خوبي نسبت به  موضوع در استان پيدا شده است.  مشتاق پور مي افزايد: در تصميم گيري هاي كلان استاني  مسئولين جايگاه ويژه اي به محيط زيست داده اند كه اميد مي رود براي هميشه تضاد بين توسعه و محيط زيست از بين  برود.  دبير كميسيون امور بانوان آذربايجان غربي به عنوان يكي  از حاميان محيط زيست سالم مي گويد: حضور و مشاركت زنان  در حفظ و احياي محيط زيست مي تواند نتايج بسيار موءثري  داشته باشد.  خانم عليزاده مي افزايد: باتوجه به اينكه بانوان  تعيين كننده الگوهاي مصرف در جامعه هستند مي توانند در تغيير نگرش ها و فرهنگ سازي نقش ارزنده اي بازي كنند.  وي اضافه مي كند: كليه تشكل هاي مردمي و خصوصا" تشكل هاي  زنان در آذربايجان غربي براي مشاركت در امر بهسازي محيط انساني اعلام آمادگي كرده اند.  در آذربايجان غربي نزديك به 60 تشكل غيردولتي و 30 تشكل  مذهبي وجود دارد كه براي انجام امور فرهنگي و خيرخواهانه  تشكيل شده اند.  آذربايجان غربي با 43 هزار كيلومتر مربع وسعت، داراي 22 ميليارد متر مكعب نزولات آسماني در سال است.  در آذربايجان غربي علاوه بر پارك ملي درياچه اروميه كه  پنج هزار كيلومتر وسعت دارد 34 رودخانه فصلي و دائمي، 30 تالاب، 80 هزار هكتار جنگل و دو و نيم ميليون هكتار مرتع  وجود دارد. 
