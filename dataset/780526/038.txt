 گروه شهرستانها: معاون تحقيقات آموزش و ترويج وزير تعاون  با اشاره به نقش و جايگاه تعاون در اقتصاد كشور گفت:  ايجاد تشكل هاي تعاوني روستايي براي حل معضل بيكاري و جلوگيري از مهاجرت روستائيان به شهرها از برنامه هاي  وزارت تعاون است.  به گزارش خبرنگار همشهري: مجتهد در اولين همايش استاني  تعاون و شوراهاي استان لرستان در خرم آباد با اشاره به  اين كه اگر بتوانيم روحيه كار و فعاليت را در جامعه  تقويت كنيم، مي توانيم به سرعت عقبماندگيها را در كشور جبران كنيم افزود: وجود روحيه و فرهنگ كار و تلاش در واقع بزرگترين سرمايه اي است كه مي تواند موجب ايجاد رفاه در جامعه شود.  وي با بيان اين كه روحيه و فرهنگ جامعه به عنوان مقوله  اقتصادي و اجتماعي يكي از سرمايه گذاريهايي است كه در اقتصاد كشورها مطرح مي شود افزود: اگر در جامعه روحيه  كار و فعاليت نباشد ولي منابع مختلف وجود داشته باشد،  توسعه اقتصادي اجتماعي نيز شكل نخواهد گرفت.  وي گفت: روستاهاي ما بايد مركز فعاليت هاي اقتصادي باشند و روستائيان نيز بايد همانند ساكنين شهرها در تمام فصول  سال كار و فعاليت كنند و لازمه آن اين است كه مقداري از مصارف خود را پس انداز و به عنوان سرمايه گذاري به كار گيرند، چرا كه اگر مشكل بيكاري و اشتغال در روستاها حل  نشود، همچنان با مشكل اشتغال در داخل و حاشيه شهرها روبه رو خواهيم بود.  وي با اشاره به اين كه در مقطع كنوني با توجه به شرايط خاصي كه كشور با آن روبروست بايد اقدامات خاص و ويژه اي  صورت گيرد افزود: ميزان سرمايه گذاريهاي كشور در چند سال  گذشته در حد مطلوبي نبوده است و متاسفانه بر اساس  آمارهاي موجود اين ميزان نيز كاهش داشته است.  وي گفت: بخش خصوصي نيز كه در برنامه اول و دوم به گسترش  فعاليت آن توجه ويژه اي شده بود با توجه به شرايط خاصي  كه در كشور وجود داشت، نشان داد كه نمي تواند مشكل گشاي  همه مشكلات كشور باشد لذا توجه به توسعه بخش تعاون به  عنوان يك ضرورت در جامعه مطرح شده است.  همچنين با حضور معاون تحقيقات آموزش و ترويج وزارت تعاون  بهره برداري از يك واحد تعاوني با 10 ميليارد ريال  تسهيلات تبصره 3 قانون بودجه و سهم آورده اعضاء و اشتغالزايي 30 نفر در خرم آباد آغاز شد.  اين واحد تعاوني كه از طرح هاي تعاوني سفر مقام معظم  رهبري به استان است، سالانه 3 ميليون ليتر الكل اتيليك  براي مصارف دارويي و صنعتي توليد مي كند.  همچنين يك آزمايشگاه پاتوبيولوژي، يك واحد توليد انواع  بستني و سه واحد پرورش مرغ گوشتي در شهرستانهاي خرم آباد و دلفان افتتاح و مورد بهره برداري قرار گرفت. 
