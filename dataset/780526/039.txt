 گروه شهرستانها: هفتمين گردهمايي دانش آموزان فيزيك  ايران به همت معاونت آموزشي وزارت آموزش و پرورش، انجمن  فيزيك و آموزش و پرورش استان همدان از امروز به مدت دو روز در دانشگاه بوعلي سيناي همدان برگزار مي شود.  به گزارش خبرنگار همشهري در همدان دبير هفتمين گردهمايي  دانش آموزي فيزيك ايران هدف از اين گردهمايي را ارتقاء سطح دانش و جهت دادن به مطالعات و آموخته هاي  دانش آموزان عنوان كرد و گفت: از طرحها و مقالات ارسالي  از سوي دانش آموزان سراسر كشور حدود 85 طرح، پوستر و دستگاههاي دست ساخت و نيز 20مقاله انتخابشده كه در اين  گردهمايي توسط دانش آموزان ارائه مي شود.  احمدي مقيم گفت: در اين جشنواره گروه زيادي از استادان  دانشگاهها، فيزيكدانان و نيز دانش آموزان برگزيده كشور حضور دارند و به بحث و بررسي حول محور علم فيزيك خواهند پرداخت.  وي با اشاره به اين كه در اين جشنواره 20 مقاله برگزيده  ارائه خواهد شد، گفت: آشنايي با آبرساني، آشنايي با فيزيك ترافيك، بررسي مشكل حبابهاي رقصان، باسكول جيبي،  وسيله اندازه گيري مواد داخل سيلوها، صرفه جويي در سوخت،  كشش سطحي و عوامل ناشي از آن و" گرفت 78" از جمله عناوين  اين مقالات است. 
