   رهبرمعظم انقلاب: انقلاب اسلامي، هويت اسلامي را در دنياي اسلام و هويت معنوي را در كل جهان زنده كرد رئيس جمهوري: طرح گفت وگوي تمدن ها و سياست تشنج زدايي  توهم جهاني را درباره ايران و اسلام از بين مي برد حضرت آيت الله خامنه اي رهبر معظم انقلاب اسلامي عصر ديروز در ديدار وزير امور خارجه و نمايندگان سياسي  جمهوري اسلامي ايران در خارج از كشور ضمن سخناني تاكيد كردند كه ملت ايران و نظام اسلامي به بركت اسلام در مسير دستيابي به نقطه اوج يك ملت متمدن و قوي حركت مي كند.  مقام معظم رهبري در سخنانشان ملت ايران را نماينده تمدن  اسلامي به عنوان يك تمدن بسيار عميق دانستند و فرمودند:  ملت ايران متمدن به تمدني است كه در آن اسلام كرامت دارد و عزيز است، انسان به سمت كمال حقيقي پيش مي رود و اساس  آن بر تقوا و پرهيزگاري است، بنا بر اين در تمدن اسلامي  انسانها هرچه پرهيزگارتر باشند، به هدف نزديك ترند و به  فضل پروردگار نظام اسلامي و ملت بزرگ ايران در سايه  تلاشهاي خود به سمت اين تمدن پيش خواهد رفت.  حضرت آيت الله خامنه اي در ادامه سخنانشان بر اهميت  تشنج زدايي در روابط خارجي و گفت و گوي تمدنها به عنوان  دو مساله مهم در ديپلماسي و سياست خارجي تاكيد كردند و فرمودند: نمايندگان سياسي جمهوري اسلامي ايران در سراسر جهان متكي به نظامي مردمي، متحد، يكپارچه و مقتدر هستند،  نظامي كه رفتارش كاملا" بر منطق استوار است و در همه  موضوعات سياست خارجي بر استدلالهاي محكم و خدشه ناپذير تاكيد مي ورزد ايران اسلامي در نوع رابطه خود با آمريكا،  و در خصوص مواضع مربوط به مذاكرات خاورميانه، در چگونگي  ارتباطش با مجموعه اروپا و رفتارش با كشورهاي اسلامي  استدلالهايي متين، محكم و منطقي دارد و بويژه با كشورهاي  همسايه بر تشنج زدايي، نزديك شدن هرچه بيشتر و دلگرمي هاي روزافزون تر اصرار مي ورزد.  رهبر معظم انقلاب اسلامي با تبيين سياستهاي استكباري  آمريكا عليه جمهوري اسلامي ايران فرمودند: آنچه كه امروز سياست هاي شناخته شده آمريكا در مقابله با ايران اسلامي  بر روي آن تكيه دارد درست همان نقاط قوت نظام ما و ديپلماسي كشور ماست. آمريكايي ها مي خواهند اين ها را تضعيف و از دست نظام خارج كنند.  بنا بر اين به هيچ وجه نمي توان كنار آمد و نرمش نشان  داد تشنج زدايي يكي از سياستهاي اعلام شده جمهوري  اسلامي ايران است اما نه با رژيم صهيونيستي كه ما اساس  وجود او را قبول نداريم و تشنج بيش از آنچه كه از ناحيه  ما باشد از ناحيه صهيونيستهايي است كه سياستشان براساس  تهديد و هضم قدرت اسلامي استوار شده است. رژيم صهيونيستي  دشمن قطعي ماست و در مقابل دشمن نيز به هيچ وجه نمي توان  نرمش نشان داد.  مقام معظم رهبري حذف نظام اسلامي به عنوان يك الگوي  پرجاذبه از صحنه سياست جهاني را يك سياست مستمر آمريكا برشمردند و فرمودند: مساله ما با آمريكا مساله  تشنج زدايي نيست. پيشرفت اقتصادي در ايران به ضرر آمريكاست و اگر الگوي اسلامي در ايران موفق شود، كشورهاي  ديگر نيز تشويق خواهند شد. بنا بر اين سياست استكباري  آمريكا متكي بر ايجاد مزاحمت براي جمهوري اسلامي ايران و ممانعت از پيشرفت اقتصادي كشور ماست و بر اين اساس تا هنگامي كه ايران به عنوان يك كشور مستقل و اسلامي و دولتي متكي بر ملت موءمن خويش در صحنه سياست جهاني حضور دارد، آمريكا به مخالفت و ستيز خود با اين ملت و نظام  ادامه خواهد داد.  حضرت آيت الله خامنه اي در بخش ديگري از سخنانشان از پايبندي به اسلام و استقلال شناخته شده ملت ايران به  عنوان دو عامل مهم ديگر در سياست خارجي ايران اسلامي ياد كردند و فرمودند: سالهاست كه امپراطوري خبري دنيا بمباران وسيعي را بر روي مساله استقلال به انجام  مي رسانند و استقلال خواهي را ياغي گري و برهم زدن نظم  جهاني وانمود مي سازند اما با وجود اين تلاشهاي تبليغاتي،  استقلال شناخته شده ايران اسلامي يك نقطه احترام  برانگيز در چشم طراحان سياسي جهان، سياستمداران و اداره كنندگان كشورهاي جهان محسوب مي شود.  رهبر معظم انقلاب اسلامي در بيان اهميت استقلال ايران  اسلامي فرمودند: استقلال سياسي ما به معناي آن است كه  اين دولت و نظام هيچگونه نفوذ، اثرگذاري و تحميلي را از هيچ قدرتي، حتي قدرتهاي متحد درجه يك عالم نمي پذيرد و در پيشبرد مسائل اقتصادي، سياسي، اعتقادي، كيفيت اداره  كشور، قوانين، ارتباطات داخلي و خارجي و معاملاتش  تحت تاثير هيچ قدرتي قرار نمي گيرد و هيچ فشاري، تهديدي،  رودربايستي، ملاحظات بين المللي و محفلي نمي تواند اين  نظام را تحت تاثير قرار دهد. اين مساله در دنيا احترام برانگيز است و نقطه بسيار مهمي است كه سفيران  جمهوري اسلامي ايران بايد از آن حداكثر استفاده را بنمايند.  مقام معظم رهبري برقراري و تحكيم ارتباطات سودآور در مسائل بين المللي و دوجانبه و نيز در مناسبات تجاري و اقتصادي را به عنوان هدف اساسي كار ديپلماسي خاطرنشان  كردند و فرمودند: سفيران ايران اسلامي محور يك تحرك و فعاليت مهم و عظيم در روابط خارجي كشور هستند و بايد تلاش كنند هر نوع ارتباطي را كه متضمن تامين منافع و اهداف معين شده كشور است، تسهيل، ممكن و پيگيري نمايند.  حضرت آيت الله خامنه اي توجه نمايندگان سياسي جمهوري  اسلامي ايران را به ضرورت بهره گرفتن از امكانات نظام  اسلامي به عنوان پشتوانه مهم فعاليتهاي خود جلب كردند و فرمودند: مهم آن است كه سفيران ايران اسلامي هدفها را از ياد نبرند، امكانات نظام اسلامي را كه مي تواند تكيه گاه  آنها محسوب شود، همواره در نظر داشته باشند، با اعتماد به نفس و به نحو كامل حركت كنند و از مسائل داخلي كشور منفك نشوند و تحليل درست و منطبق با واقع از قضاياي  داخلي داشته باشند. رهبر معظم انقلاب اسلامي به حوادث  اخير اشاره كردند و فرمودند: اين حوادث يك طراحي براي  مقابله با نظام بود كه نمي توانست بدون پشتوانه مراكز سياستگزاري، پشتيباني كننده و اعتمادبخش به عوامل اغتشاش  صورت گيرد. اين حادثه را دستهاي بدخواه و معارض با نظام  و با بدترين شكل خشونت بوجود آورده بودند، اما نظام  اسلامي با اقتداري كه در هيچ كشوري تاكنون مشاهده نشده  است، توانست در مدت كوتاهي آن را از بين ببرد و بنده نيز عميقا" اعتقاد پيدا كرده ام كه خداي متعال زمينه اي را پيش آورد تا اقتدار نظام اسلامي يك بار ديگر به خصوص  هنگامي كه وسوسه گران براي انكار آن تلاش مي كردند آشكار شود و نظام توانست همه اين خس و خاشاك را با سيلابهاي  اعتقاد و ايمان عمومي از بين ببرد. مقام معظم رهبري بر اسلامي بودن استخوانبندي و اسكلت نظام تاكيد كردند و فرمودند: انقلاب اسلامي ثمره قرنها مبارزه براي احياي  اسلام است مبارزاتي كه با يك رفتار تاريخي قابل توصيفي  به تحقق انقلاب اسلامي انجاميده است و نظامي كه از اين  انقلاب در ايران بوجود آمده است، خود موجد يك اثر قاطع  يعني حركت به سمت معنويت در دنياي امروز شده است.  حضرت آيت الله خامنه اي حركت دنياي غرب به سمت ماديگري  در قرن نوزدهم را خاطرنشان كردند و فرمودند: دنياي آن  روز و بيش از همه اروپا در مسير انكار و تخريب بنيانهاي  معنوي حركت مي كرد اما امروز يك روند معكوس در همه دنيا محسوس است. بويژه گرايش به اسلام، در كشورهاي مسيحي و اروپايي قابل مقايسه با دهه هاي گذشته نيست و حركت به  سمت مسلمان شدن در جهان و گرايش به تشيع در ميان  مسلمانان فراوان است، بنا بر اين بايد گفت كه انقلاب اسلامي، هويت اسلامي را در دنياي اسلام و هويت معنوي را در كل جهان زنده كرد و به مرور اين احساس هويت فزوني  مي يابد.  رهبر معظم انقلاب اسلامي جريان سازنده فرهنگ اسلامي به  سمت غرب را يادآور شدند و فرمودند: جريان سازنده فرهنگ  اسلامي به سمت غرب سردمداران فرهنگ غربي و بويژه كساني  را كه روي مسائل اسلامي حساسيت دارند نگران كرده است و اين مساله نشان مي دهد كه نظام اسلامي در زمينه  تاثيرگذاري در سطح جهان به شدت موءثر و موفق بوده و پيشرفت كرده است.  مقام معظم رهبري نظام اسلامي را مقتدر، مردمي، و بسيار مستحكم توصيف كردند و فرمودند: آراء مردم و اراده عمومي  پشتوانه نظام اسلامي است. اراده عمومي يك اراده سياسي  نيست بلكه منبعث از ايمان مردم است بنا بر اين علت آنكه  مردم بدون قيد و شرط پشت سر نظام ايستاده اند و تا اين  حد مستحكم و قاطع از آن حمايت مي كنند، همان ارتباط ايماني است كه در اراده عمومي تجلي پيدا كرده است.  حضرت آيت الله خامنه اي بر استحكام دروني مجموعه نظام  تاكيد كردند و فرمودند دلهاي مسئولين با هم است و به شدت  بر مشتركات فراوان ميان خود پاي مي فشارند. ملت ما بارها و به زبانهاي مختلف ثابت كرده و نشان داده است كه دنبال  اسلام است و اقامه حق را هدف اساسي خود در اين كشور مي داند. اين ملت امروز نماينده يك تمدن بسيار عميق و عظيم به نام تمدن اسلامي است كه هم در تاريخ پايگاه  بسيار والايي دارد و هم به لحاظ قوانين، جهان بيني،  فلسفه بسيار قوي و متين و نيز فرهنگ ريشه دار و گسترده  از استحكامي بي نظير برخوردار است، بنابر اين ملت ايران  مي تواند به عنوان نماينده اين تمدن با تمدن هاي ديگر گفت و گو كند. گفت و گوي تمدنها نه با دولتها و مامورين  سرويسهاي اطلاعاتي بلكه بايد با كساني كه اهل فرهنگ و تمدن هستند انجام شود.  رهبر معظم انقلاب اسلامي در پايان سخنانشان فرمودند:  ميدان كار سياست خارجي ميداني وسيع، حساس و بسيار موءثري  است و به حمدالله عوامل موفقيت در دستگاه ديپلماسي ما فراوان است و نمايندگان سياسي جمهوري اسلامي ايران در سراسر جهان در گردهمايي هاي سالانه خود بايد با تجهيز نفساني و معنوي خويش و با اتكال به خداوند متعال، الگوي  اسلامي را در عمل و رفتار خود براي دنيا تبيين و ترويج  كنند و بنده نيز به آينده كار سياست خارجي بسيار اميدوار هستم.  برپايه همين گزارش پيش از سخنان مقام معظم رهبري دكتر كمال خرازي وزير امور خارجه در اظهارات كوتاهي تاكيد كرد كه دست اندركاران دستگاه ديپلماسي كشور سه اصل عاليه عزت،  حكمت و مصلحت را در سياست خارجي به كار بسته اند تا اهداف بلند نظام اسلامي را در صحنه روابط بين الملل محقق  سازند. 
