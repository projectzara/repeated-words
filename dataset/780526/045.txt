 گروه سياسي: آيت الله اكبر هاشمي رفسنجاني ديروز در سخناني از آزادگان وايثارگران به عنوان صاحبان اصلي نظام  ياد كرد و گفت: اگر مردم در دوران هشت سال دفاع مقدس  رنجها و خسارتهاي فراواني را متحمل شدند، امروز افتخارآفرينان آن دوران سرمايه هاي گرانقدر كشور محسوب مي شوند و بايد به آنان باليد.  به گزارش ايرنا، رئيس مجمع تشخيص مصلحت نظام كه در جمع  آزادگان و مسئولان ستاد رسيدگي به امور آزادگان سخن  مي گفت، افزود: آزادي اين عزيزان از اردوگاههاي مخوف  رژيم عراق يك فرصت استثنايي در تاريخ جنگ تحميلي بود كه  باتدبير مسئولان بلندپايه كشور ازاين فرصت بخوبي استفاده  شد و باعث شد كه آزادگان عزيز با سرافرازي به ميهن  اسلامي بازگردند. وي در بخش ديگري از سخنان خود به وضعيت  نامشخص اسراي باقيمانده در عراق و نيز مفقودين ايراني  اشاره و تاكيد كرد: اين موضوع به نقطه چركيني در روابط ايران و عراق تبديل شده است و تا زمانيكه وضعيت اين  عزيزان از سوي رژيم عراق مشخص و روشن نشود مسائل ديگر نيز حل نخواهد شد. رئيس مجمع تشخيص مصلحت نظام اظهارداشت:  مسئولان كشور در شوراي عالي امنيت ملي تلاش دارند تا مسئله اسراي ايراني در بند رژيم عراق و نيزمفقودين جنگ  تحميلي را تا حصول به نتيجه قطعي هرچه سريعتر حل كنند.  پيش از سخنان رئيس مجمع تشخيص مصلحت نظام، عباسعلي وكيلي  رئيس ستادرسيدگي به امور آزادگان گزارشي از فعاليت هاي  اين ستاد را ارائه كرد در همين حال ستاد كل نيروهاي مسلح  نيز در اطلاعيه اي 26 مرداد را روز تجليل و تكريم از دلاورمردان شيردلي دانست كه تا آخرين گلوله سلاحهاي  آتشين خود در مقابله با دشمن ايستادگي كرده و تا مرز شهادت و جانبازي با تني مجروح اما دلي دريايي و روحي  خدايي، حقارت را بر صداميان تحميل كردند. 
