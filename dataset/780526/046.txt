 مجلس با افزودن الحاقيه اي به لايحه دولت تعطيلي 29 اسفند، سالروز ملي شدن صنعت نفت را لغو كرد گروه سياسي: با پيشنهاد دولت و تصويب مجلس شوراي اسلامي،  سالروز شهادت حضرت فاطمه زهرا(س)تعطيل رسمي شد.  به گزارش خبرنگار همشهري، در جريان سفر ماه گذشته رئيس  جمهوري به قم شماري از علما از آقاي خاتمي درخواست كرده  بودند كه سالروز شهادت فاطمه زهرا(س)تعطيل شود. رئيس  جمهوري نيز اين درخواست را در دولت مطرح كرد و دولت  لايحه اي در اين باره به مجلس داد كميسيون امور اداري و استخدامي مجلس به ماده 3 اين لايحه الحاقيه اي زد كه  براساس آن علاوه بر تعطيل شدن سالروز شهادت حضرت زهرا(س) تعطيلي 29 اسفند، سالروز ملي شدن صنعت نفت را لغو كرد.  هر دو اين پيشنهادات به تصويب نمايندگان مجلس رسيد. در ماده 3 لايحه و الحاقيه كميسيون آمده است: روز سوم  جمادي الثاني به عنوان روز شهادت حضرت فاطمه زهرا(س) تعطيل عمومي اعلام مي شود و تعطيلي روز بيست ونهم  اسفندماه لغو مي شود. بنابراين روز سه شنبه 23 شهريورماه  آينده تعطيل رسمي است. دولت قبلا در لايحه تقديمي خود به  مجلس شوراي اسلامي در خصوص تعطيلي سالروز شهادت حضرت  فاطمه(س)پيشنهاد كرده بود كه روز سيزدهم جمادي الاول  تعطيل باشد. براساس تقويم هاي موجود دو روايت درباره روز شهادت حضرت فاطمه زهرا(س)وجود دارد كه يكي سيزدهم جمادي  الاول و ديگري سوم جمادي الثاني سال يازدهم هجري قمري  است. به موجب ماده تصويبي ديگر، هيات وزيران با كسب نظر موافق رئيسان قواي مقننه و قضائيه مي تواند به مناسبت  بروز برخي حوادث و وقايع بسيار مهم در بعضي نقاط يا سراسر كشور، تعطيل عمومي اعلام كند. 
