 گروه سياسي: وزير كشور با تاكيد بر اينكه سرنخ هايي از ربايندگان جهانگردان ايتاليايي و اسپانيايي به دست آمده  است، ابراز اميدواري كرد اين مشكل در اسرع وقت حل شود.  به گزارش ايرنا، حجت الاسلام والمسلمين سيد عبدالواحد موسوي لاري ديروز در جمع خبرنگاران پارلماني در مجلس شوراي اسلامي افزود: عوامل اصلي اين قضيه، قاچاقچيان مواد مخدر هستند.  وي در پاسخ به اين سوال كه "آيا اگر در قضيه گروگانگيري  در بم شدت عمل صورت مي گرفت، اين مسئله بوجود مي آمد يا نه؟" گفت: براي هر پديده اي متناسببا خودش تصميم گيري  مي شود و هميشه شدت عمل كارساز نيست.  موسوي لاري در جواب اين پرسش كه "آيا در جريان  گروگانگيري قبلي وزارت كشور با قاچاقچيان معامله كرده  است يا نه؟"، افزود: اولا وزارت اطلاعات در جريان مسئله  بود و ثانيا كاري كه انجام شد زير نظر شوراي تامين  استان بود و به نظر ما متناسب با شرايط روز تصميم گرفتند و تصميم شان هم درست بود. وي خاطرنشان ساخت: براي  جلوگيري از بروز چنين مواردي، بايد فضاي امنيتي كشور ونيروهاي انتظامي تقويت شوند و شرايط تنش، تشنج و آشوبگري از بين برود.  وزير كشور اضافه كرد: قطعا اگر فضاي آرام و امني داشته  باشيم اين اتفاقات نمي افتد و عوامل قاچاقچي و غيره جرات  نمي كنند چنين حركاتي راانجام دهند.  چهار گردشگر خارجي و يك مسافر ايراني شنبه شب توسط افراد ناشناس ازيك هتل در شهر كرمان ربوده شدند. 
