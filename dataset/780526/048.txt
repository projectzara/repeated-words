 مجلس شوراي اسلامي روز گذشته شاهد رخداد سياسي مهمي بود كه احتمالا" بر آينده كشور تاثير عميقي خواهد گذاشت. اين  تحول كه در كمال آرامش و در فضايي معمولي صورت گرفت حذف  ممنوعيت نامزدي رياست مجمع تشخيص مصلحت نظام از شركت در انتخابات مجلس شوراي اسلامي بود. براي هاشمي رفسنجاني  استعفاء پيش از انتخابات غيرممكن نبود و بدون اين مصوبه  هم مي توانست در انتخابات شركت كند اما اين تصميم مجلس  نشان مي دهد كه تقريبا" همه جناح هاي سياسي كشور از نامزدي وي حمايت خواهند كرد.  به گزارش خبرنگار همشهري نكته قابل توجه اين بود كه  حجت الاسلام تقوي نماينده تهران و سخنگوي جامعه روحانيت  مبارز پيشنهاددهنده حذف قسمتي از ماده 29 طرح اصلاح  قانون انتخابات بود كه براساس آن رئيس و دبيرمجمع تشخيص  مصلحت نظام از شركت در انتخابات مجلس ششم منع مي شدند مگر آنكه سه ماه قبل از سمت خود استعفاء دهند.  رئيس مجمع حزبالله مجلس به عنوان مخالف اين پيشنهاد از نمايندگان خواست با كل ماده 29 مخالفت كنند و به پيشنهاد تقوي نيز كه باعث ايجاد تبعيض در قانون مي شود راي مخالف  بدهند.  پس از سخنان انصاري، محمدرضا باهنر از نمايندگان شاخص  جناح راست كه با پيشنهاد تقوي موافق بود وقت خود را به  حسين مرعشي نماينده كرمان و قائم مقام دبيركل حزب كارگزاران سازندگي داد. مرعشي نيز با كل ماده 29 مخالفت  كرد و گفت: نبايد مجلس را در مظان اين اتهام قرار دهيم  كه قصد دارد رقباي خود را از صحنه بيرون كند، در حالي كه  حضور مسئولين در انتخابات مي تواند باعث كمك به رونق آن  شود.  اكثريت قاطع نمايندگان از جمله مجيد انصاري كه در مخالفت  پيشنهاد سخن گفته بود به آن راي دادند. نماينده دولت نيز با اين پيشنهاد موافق بود.  پس از پايان جلسه ديروز مرعشي حمايت خود را از پيشنهاد جناح راست، دليلي بر ائتلاف پشت پرده كارگزاران با جامعه  روحانيت ندانست و گفت: اينكه آقاي هاشمي بخواهد در انتخابات مجلس شركت كند چيز پشت پرده اي نيست.  وي گفت: در صورت شركت آقاي هاشمي همه جناح ها از وي  حمايت خواهند كرد و حتي مقام هاي بلندپايه نظام نيز از آن استقبال مي كنند.  وي در پاسخ به اين پرسش كه آيا اين پيشنهاد بر سرنوشت  ائتلاف چپ و كارگزاران در دولت تاثير سوء نخواهد داشت،  گفت: اگر رئيس دولت نيز چنين پيشنهادي داشته باشد شما چه  مي گوئيد؟ كعبي نماينده آبادان به خبرنگار ما گفت: از اين كه مجلس  امروز بار ديگر نظر موافق خود را مبني بر حضور مجدد آقاي  هاشمي رفسنجاني در صحنه سياسي و قانونگذاري كشور اعلام  كرد خوشحال كننده است با توجه به اينكه آقاي هاشمي يكي  از چهره هاي شاخص و آرامش دهنده جامعه در لحظات بحراني  است.  نماينده آبادان اظهار اميدواري كرد كه آقاي هاشمي  رفسنجاني كانديداتوري خود را در انتخابات مجلس ششم اعلام  كند. وي گفت: به رغم آن كه برخي از دوستان نزديك ايشان  اعلام مي كنند كه آقاي هاشمي تاكنون در اين مورد نظر موافق نداده است ولي با بيان شفاف و روشن امروز مجلس  اميد است آقاي هاشمي رفسنجاني تجديدنظر كرده تا مجلس از وجود ايشان محروم نشود. كعبي در مورد اثرات حضور آقاي  هاشمي رفسنجاني در مجلس آينده گفت: در صورت حضور آقاي  هاشمي، معادله سياسي راست و چپ در مجلس به هم مي ريزد. وي  علت طرح پيشنهاد از سوي جناح راست را در موضع ضعف بودن  اين جناح عنوان كرد و گفت: اگر انتخابات سالم برگزار شود قطعا" جناح راست شانسي براي اكثريت نخواهد داشت و افراد منفردو مستقل در مجلس ششم اكثريت را به دست مي گيرند.  ديروز در راهروهاي مجلس بحث در مورد اين مصوبه مطرح بود و پيش بيني هاي مختلفي در مورد احتمال ائتلاف گروههاي  سياسي در انتخابات مجلس ششم عنوان مي شد.  يكي از نمايندگان امكان ائتلاف كارگزاران با جناح راست  را رد كرد و گفت: جناح راست از نظر سياسي آينده اي ندارد و احتمالا" كارگزاران با بازنده قطعي ائتلاف نخواهند كرد.  ضمن اينكه اعضاء تندرو جناح راست تاكنون عليه كارگزاران  از هيچ تلاشي فروگذار نكرده اند. يكي ديگر از نمايندگان  پيشنهاد جامعه روحانيت مبارز براي شركت آقاي هاشمي در انتخابات مجلس ششم را ائتلاف دو طرف عنوان كرد و گفت:  قطعا" آنها ائتلاف خواهند كرد زيرا به نتيجه ائتلاف  اهميت مي دهند و نه به افكار عمومي. 
