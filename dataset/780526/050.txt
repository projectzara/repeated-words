 گروه سياسي: سياسي كردن قوه قضائيه با ارزشهاي قضائي  يعني عدالت و قسط منافات دارد.  اين مطلب را روز گذشته جعفر گلباز نماينده طالقان و ساوجبلاغ و عضو كميسيون قضائي مجلس در گفتگو با خبرنگار همشهري عنوان كرد.  وي با اشاره به گذشته اين قوه گفت: اميدوارم آيت الله  هاشمي شاهرودي تيمي قوي براي كار در قوه قضائيه انتخاب كند تا كارآيي لازم را داشته باشد. عضو كميسيون قضائي  مجلس با اشاره به عدم سابقه كار اجرايي رئيس جديد قوه  قضائيه گفت: ايشان نيازمند تيمي است كه با واقعيت هاي  قوه قضائيه آشنا باشند. وي اضافه كرد: قانون دادگاههاي  عام نيز يكي از مسائل قوه قضائيه است كه نيازمند بررسي  همه جانبه است، گلباز در ادامه اين گفتگو با اشاره به  كاستي هاي قوه قضائيه در زمان مديريت آيت الله يزدي گفت:  يكي از كاستي هاي اين دوره كه رفع نيز نشد سياسي عمل  كردن بود.  گلباز وجود بازرسي در قوه قضائيه را لازم دانست و گفت:  بازرسي از عملكرد اين قوه باعث كارآمد شدن آن مي شود زيرا قوه قضائيه دائما" در معرض اعمال نفوذ، پول و پارتي  و رشوه است و بايد بيش از قواي ديگر دائما" در حال  پالايش خود باشد تا قضات و كارمندان شريف آن از آسيب عوامل ناسالم دور بمانند.  آقاعليخاني نماينده بوئين زهرا و آوج نيز وظيفه قوه  قضائيه را گسترش عدالت و مستقل بودن آن دانست و گفت:  اينكه امروز بعضي از قضات محترم و يا رئيس سابق آن  بگويند ما سياسي نبوديم نظرشان محترم است اما قضاوت  اكثريت جامعه و بخصوص خواص اين است كه در بسياري موارد قوه قضائيه مستقل عمل نكرده است.  نماينده بوئين زهرا و آوج، روشن كردن تكليف قانون  دادگاههاي عام را نيز از كارهاي مهم رياست جديد قوه  قضائيه دانست. 
