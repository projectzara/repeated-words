 كشتي فرنگي جوانان جهان  تيم ايران بدون مدال طلا سوم شد    گروه ورزشي: كشتي فرنگي در كشور ما كه در يكي دو سال  گذشته با پيدايش نسلي نو از شتاب و حركتي ويژه براي  رسيدن به مرحله كمال برخوردار شده بود، ظاهرا" در حال  رجعت به فترت و حيات گذشته خود است و با تاثير از نفس  واقعي خويشتن در حال سقوط از مراحل بالاتر به پائين تر است. البته شرايط موجود در شريان هاي ورزش كشور و اوضاع  و احوال يك سال گذشته كشتي نيز عامل اصلي تر وقوع اين  اوضاع مايوس كننده است اتصال اين رشته به كشتي  آزاد و نابرابري ها و فشارهاي چند لايه نيز ظلم مضاعف  ديگري است كه همچنان كشتي فرنگي از آن بي بهره و بي نصيب نيست. شرايط موجود در آموزش و اصرار بر روش هاي غلط تمريني كه به طور سنتي از ساليان دور نزد مربيان ما به  يادگار مانده است، از جمله گرفتاري هاي ديگري است كه اين  ورزش با آن ها دست و پنجه نرم مي كند.  مروري بر كارنامه مدعيان اين رشته در كشور در حال حاضر مبين اين نكته است كه كه كشتي فرنگي در دوره هاي اخير اگر چه از بعد كمي اندكي پيشرفت نشان مي دهد، اما در بعد كيفي در همان حد و اندازه هاي ناهمگون گذشته باقي مانده  است كه نمونه روشن تر آن همين مسابقه هاي اخير جوانان در شهر بخارست روماني است. آنچه كه در روماني بر سر تيم ما آمد، در حقيقت آئينه تمام نماي واقعيت هاي امروز كشتي  فرنگي ايران است و ابعاد اين نارسايي زماني گسترده  مي شود كه كارنامه اين تيم درست در فاصله يك سال به چنين  سرنوشتي دچار شده است. تيمي كه سال گذشته با مدال طلاي  " سردار پاشايي "عنوان نايب قهرماني جهان را در شهر قاهره  مصر به دست آورده است، درست در فاصله يك سال نه تنها قهرمان طلايي خود را در صحنه همين رقابت ها حذف شده  مي بيند! بلكه دستش از كسب حتي يك مدال طلا كوتاه  مي ماند و با 26 امتياز اختلاف با تيم صدرنشين اين  رقابت ها در مكان سوم قرار مي گيرد! شكست هاي پي درپي  نمايندگان كشتي فرنگي ايران در صحنه پيكارهاي جهاني  جوانان در شهر بخارست را خيلي ها نديده اند و شايد هم  هرگز نبينند، اما واقعيت هاي موجود هرگز قابل كتمان و چشم پوشي نيست و هر نظر دلسوزانه اي با نگاهي  واقع بينانه به اين رخداد غيرمنتظره به يك حقيقت مسلم  مي رسد و آن اينكه كشتي فرنگي دچار همان مشكلات و گرفتاري هاي گذشته خود است و با برنامه هاي موجود نيز هرگز در فرم و شرايط ايده آل قرار نمي گيرد. امروز اين  رشته در كشور ما عليرغم آنكه از مربي خوب و فهيم  خارجي سود مي برد، اما پيشرفت و توسعه اين ورزش و ورزش هايي نظير آن تنها در گرو انتقال دانش مربيان خارجي  به داخل كشور نيست، بلكه مجموعه اي كامل از امكانات و عوامل مشابه همگي در كنار هم مي توانند تاثيرگذار و كارساز باشند در ابتداي اين حركت بايد تشكيلاتي دلسوز و مطلع ابتدابه بررسي و مطالعه وسيعي بپردازند و آنگاه  با جمع آوري نيروهاي مستعد و زير پوشش قرار دادن آن ها در مرحله آموزش از دانش و اطلاعات مربيان خارجي بهره مند شوند. البته رفع نيازهاي مادي و معنوي ورزشكاران نيز همواره بايد مورد نظر باشد. در اين باره روزهاي آينده  باز هم خواهيم نوشت. 
