   به مناسبت تشكيل انجمن عكاسان مطبوعاتي ايران  اشاره:  امروزه مطبوعات كه خود ضامن گسترش فرهنگ و انديشه  اجتماعي هستند مي كوشند تا با نگاه مستقل و خلاق عكاسان  مطبوعاتي، زمينه رويارويي با واقعيت زندگي را براي افكار عمومي ميسر سازند. در حقيقت عكاس خبري كسي است كه براي  اطلاع مردم از واقعيات اطرافشان در ميان مردم و در بطن  مشكلات و درگيري ها عكاسي مي كند و در يك تعريف عام تر عكاس مطبوعاتي به شخصي اطلاق مي شود كه تصاوير عكاسي را توليد مي كند و از طريق ارائه اين تصاوير در رسانه ها امرار معاش مي كند. ولي آيا تاكنون موازنه اي عادلانه در تبيين جايگاه آنان از سوي مديران مطبوعات بوجود آمده است.  آيا عكاسان مطبوعاتي ايران جايگاه شايسته خود را درجامعه مطبوعاتي كشور بدست آورده اند. چندي پيش عده اي  از اساتيد و پيش كسوتان جامعه عكاسي مطبوعاتي براي  ارتقاء سطح كيفي اين حرفه در مطبوعات و تامين شغلي  عكاسان مطبوعاتي اقدام به تاسيس "انجمن عكاسان مطبوعاتي  ايران" كرد. در اينجا اين سئوال مطرح است كه به راستي  اين انجمن چقدر مي تواند در حل مشكلات عكاسان مطبوعاتي  ايران وتوسعه و رونق اين حرفه درجامعه مطبوعاتي ما كوشا باشد؟ در همين راستا به سراغ تني چند از عكاسان مطبوعاتي  رفتيم و نظرات آنان را در اين زمينه جويا شديم كه در پي  مي آيد.  " راهب هماوندي "عكاس روزنامه "انتخاب" در اين زمينه  مي گويد: "تمام مشكلات عكاسي ناشي از سنديت عكس است. چون  عكس بيانگر واقعيتي است كه در يك مقطع زماني و مكاني  مشخص اتفاق مي افتد به همين جهت برخوردها با آن متفاوت  است و گاهي اوقات يك عكسي كه عكاس براي آن زحمت زيادي  كشيده خيلي راحت كنار گذاشته مي شود ومي گويند نمي شود چاپ كرد. چرا نمي شود چاپ كرد مگر اين عكس را ما خودمان  ساخته ايم؟ اين واقعيتي است كه اتفاق افتاده و اين  برمي گردد به عدم آگاهي سردبيران وهمچنين سياست هاي  روزنامه در واقع نظر سرويس عكس و عكاس اصلا" مطرح نيست.  يعني وقتي عكاس عكسش را مي گيرد، ارتباطش با عكس قطع  مي شود و حتي نمي داند كه اين عكس در روزنامه ها مي رود،  نمي رود يا به چه شكل مي رود. " * درحال حاضر چه مشكلاتي براي عكاسان مطبوعاتي وجود داردكه انتظار داريد با تشكيل اين انجمن اين مسائل حل  شود وتحقق پيدا كند؟ - به هر حال اين انجمن، يك انجمن صنفي است و بايد در راه  حل مشكلات و مسائلي كه مربوط به صنف عكاسان مطبوعاتي  مي شود كوشا باشد. مشكلاتي كه در حال حاضر وجود دارد دسته اي از مسائل مادي است كه اگر انجمن بتواند جايگاه  عكس وعكاسي را به خوبي معرفي وازآن دفاع كند، عكاسان  راحت تر و به دور از فشارهاي مالي مي توانند كار كنند.  علاوه بر انتظارات مادي، برخي انتظارات حقوقي است كه  انجمن بايد پي گير مسائل حقوقي عكاسان باشد. به طور مثال  در اين درگيري ها و قضاياي اخير همه با ما برخورد مي كردند هم دانشجويان و هم نيروهاي امنيتي. در حالي كه  ما بايد كارمان را انجام مي داديم چون مردم بايد مطلع  شوند و اگر در حين كار اتفاقي براي عكاس مي افتد بعضا"  روزنامه حمايت نمي كند. در همين درگيري ها يكي از عكاسان  گلوله خورد كه اگر انجمني بود مي توانست حمايت كند وحتي  مسببين را شناسايي كند در حالي كه روزنامه هيچ حمايتي  نكرد. به هر حال انجمن صنفي بايد پشت سر اين قضيه باشد و فضا را براي مسئولين و نيروهاي امنيتي توضيح دهد كه در جامعه اي كه حرفه عكاسي در آن ممنوع نيست، چرا بايد اين  مشكلات وجود داشته باشد. همچنين انجمن صنفي مي تواند با سردبيران مطبوعات ارتباط برقرار كند و اين ذهنيت را القاء كند كه عكاسان در كار كردن عكس در روزنامه دخيل تر باشند و فضا براي آنها بازتر باشد.  * نظر شما درمورد پيش نويس اساسنامه انجمن چيست؟ - در كل مسائل جامع وخوبي مطرح شده بود. فقط مشكلي كه  داشت در تعريف عكاسي مطبوعاتي شبهه اي وجود داشت كه با صحبت هايي كه با دوستان داشتيم فكر مي كنم اصلاحاتي در پيش نويس اساسنامه انجام شده و مشكلات و شبهات آن رفع  شده باشد. البته در اولين جلسه اي كه در موزه هنرهاي  معاصر با حضور آقاي تاج زاده و نماينده وزارت كار برگزار شد آقايان هيات موءسس كه از عكاسان قديمي مطبوعاتي هستند،  پيش نويس اساسنامه را ارائه كردند و بعد(يك راي گيري  مخدوشي براي انتخاب اعضاء اصلي صورت گرفت. بدين معنا كه  هويت راي دهنده ها مشخص و شفاف نبود. همچنين اجازه  ندادند كه عكاسان مطبوعاتي هم كانديداهايي را معرفي كنند و درحقيقت مي توان گفت كه چهار نفري كه انتخاب شدند، در واقع انتصابي بودند تا انتخابي. البته توجيه آنها كمبود وقت بود كه ما هم پذيرفتيم در ضمن ما روي اشخاص حساسيتي  نداريم ولي روي شكل انتخابات اعتراض داشتيم كه با توضيحاتي كه دادند ما قانع شديم. به هر حال آينده اين  انجمن در كل آينده روشن و خوبي است. چون انسان امروزي يك  انسان اجتماعي است و بايد در اين احزاب و انجمن هاي صنفي  شكل بگيرد به هر حال من فكر مي كنم تمامي عكاسان  مطبوعاتي با اين قضيه موافق هستند و همه اميدواريم كه در يك جو دوستانه بتوانيم مشكلات را از سر راه برداريم.  " عطاء الله طاهركناره "عكاس همشهري در مورد جايگاه فعلي  عكاسي خبري در مطبوعات و جامعه مي گويد:  " متاسفانه دركشور ما عكاسي خبري تخصصي نيست و اينكه حتي  سردبيران و دبيران سرويس هنوز كاربرد عكس مطبوعاتي را نشناخته اند و به اهميت آن پي نبرده اند، به همين خاطر راحت از كنار آن مي گذرند و به اينكه عكس چقدر مي تواند حتي نسبت به مطلب هم برتري داشته باشد، توجهي ندارند.  متاسفانه ما هنوز در مطبوعات كارشناس و دبيرسرويس عكس در روزنامه نداريم و عكس فقط جنبه پر كردن صفحه را داردو بدون اعمال نظر عكاس فقط به صرف سنديت عكسي در صفحه كار مي شود. بدون اينكه اين عكس از لحاظ ديداري و روان شناسي  بتواند ارتباطي با بيننده و خواننده برقرار كند وهمين حس  روي خودعكاس هم تاثير مي گذارد و باعث مي شود كه در جامعه مطبوعاتي هيچ گونه رقابتي بين عكاسان وجود نداشته  باشد و پيشرفت در اين زمينه به كندي صورت پذيرد. " وي در مورد ضرورت تشكيل انجمن ها و تشكل هايي مثل انجمن  عكاسان مطبوعاتي ايران مي گويد: "يك چنين انجمن هايي  مي تواند كانال ارتباطي باشد بين ما و كساني كه  تقاضاكننده كار هستند. يعني از نظر كاري و شغلي ما را حمايت كند. چرا كه كار عكاس ثبت حقايق است و انجمن به  عنوان يك مرجع مي تواند جايگاه عكاسي مطبوعاتي را در ايران و در بين مقامات و حتي مردم جابيندازد به شرط اينكه تمام موارد موجود در اساسنامه به مرحله عمل برسد و صرف شعار نباشد و طوري باشد كه اين تشكيلات همگاني باشد و براي همه تلاش شود بدون هيچ تبعيضي. " " عليرضا عابدي "عكاس روزنامه آزاد مشكلات حرفه عكاسي  مطبوعاتي را چنين بيان مي كند:  " همان طور كه همه مي دانيم عكس خبري و خبر، مكمل يكديگر هستند و در واقع لازم و ملزوم يكديگرند. و مي توانم به  صراحت بگويم كه در جامعه فعلي در هر روزنامه 75 تا 80 درصد حرف اول را عكس مي زند. چرا كه در عمل كار سرويس  عكس توليد است چه در بخش خبري، فرهنگي، ورزشي و.. و نقش  آن سرويس دادن به تمام سرويس هاي روزنامه است. از اين رو جايگاه ويژه اي دارد. ولي متاسفانه در روزنامه ها به  دليل عدم آگاهي سردبيران و دبيران سرويس و عدم شناخت  جايگاه عكس در مطبوعات آن چنان كه بايد و شايد شرايط و فضاي عكاسي مطبوعاتي براي عكاسان ارضاءكننده نيست. و مي توان گفت علي رغم اينكه عكاسان مطبوعاتي حضور گسترده  خود را در تمامي صحنه ها نشان دادند و حسن نيت خود را در كار مطبوعاتي به اثبات رساندند ولي سردبيران روزنامه ها هميشه بصورت كارفرما و كارگر به قضيه نگاه كردند و هيچ گاه از ديدگاه ژورناليستي به اين مساله نگاه نكردند و تمام اينها ناشي از عدم آگاهي جامعه مطبوعاتي ما و بطور كلي مردم جامعه ما در مورد عكس و جايگاه عكاسي  مطبوعاتي است. " وي همچنين مي گويد: "با اينكه من عاشق كارم هستم و علاقه مندم كه در مطبوعات كار كنم ولي فكر مي كنم اگر يك  عكاس دوره گرد بودم تامين شغلي و جاني من خيلي بيشتر از حالا بود كه بيست سال است در مطبوعات كار مي كنم. " عابدي در زمينه شكل گيري انجمن عكاسان مطبوعاتي ايران  معتقد است: "تمام اصناف يك تشكلي دارند و طبيعي است كه  اگر ما هم يك انجمني داشته باشيم و دور هم جمع بشويم،  بحث كنيم و تبادل نظر كنيم و انجمن هم دردها و مشكلات ما را لمس كند و از حقوق ما دفاع كند ما استقبال مي كنيم.  به هر حال ما هم دوست داريم كه يك مجموعه مستقل داشته  باشيم كه متعلق به خودمان باشد نه اينكه زيرمجموعه اصناف  ديگر باشيم.  علي رغم اينكه در بين هيات موءسس اين انجمن افرادي ديده  مي شوند كه ديدگاه خوبي ندارند و من فكر مي كنم در پيشبرد اهداف انجمن آن چنان نمي توانند موءثر باشند، ولي  با اين حال من شخصا" به شروع اين حركت خوش بين هستم و با نفس كار موافقم و اميدوارم كه اساسنامه به تاييد وزارت  كشور برسد و ما هم بتوانيم تكيه گاه داشته باشيم و در مورد مشكلاتي كه در زمينه عكاسي وجود دارد و روز به روز هم حادتر مي شود پشتوانه خوبي براي احقاق حق خود داشته  باشيم. " " جواد منتظري "عكاس روزنامه خرداد و يكي از اعضاي اصلي  انجمن عكاسان مطبوعاتي ايران در زمينه تشكيل اين انجمن و مشكلات و مخالفت هايي كه در اين راه وجود دارد مي گويد:  " در هر جاي دنيا هر انجمني به هر نامي كه درست شود به هر حال مخالفت هايي وجود خواهد داشت و اين دليل نمي شود كه  به خاطر وجود اين مخالفت ها هيچ كاري صورت نگيرد. و اگر در هر جاي دنيا افرادي اعتقاد دارند كه اشخاصي كه يك  انجمني را تشكيل داده اند در حد و اندازه هاي اين كار نيستند مي توانند شكايت كنند، اعتراض كنند و اگر به اثبات  رسيد انجمن برمي گردد و هيچ مشكلي نيست. " وي در مورد اعتراضاتي كه برخي از عكاسان مطبوعاتي در مورد شيوه برگزاري و راي گيري اين انجمن داشتند چنين  پاسخ مي دهد: "اگر اين اعتراضات به شكل رسمي بيان مي شد خيلي بهتر بود من شخصا" با اينگونه اعتراضات و حركت ها مخالف نيستم. خيلي حركت قشنگي است. ولي چرا نگاه منفي  چرا سعي نمي كنيم خوبي ها را ببينيم. چرا بايد نظرمان  فقط كوبيدن افراد باشد. چرا سعي نمي كنيم رودررو حرف  بزنيم كه مطمئنا" به جاي بهتري مي رسيم و اين همان معناي  گفتگو است. همان گفتماني كه آقاي خاتمي به آن اصرار دارند. " * قرار بود كه يك نمايشگاهي از عكس هاي خبري در گالري  گلستان برگزار شود دليل عدم برگزاري آن چه بود؟ - چون قرار بود كه براي اولين بار در ايران عكسها را به  صورت متري و در ابعاد بزرگ چاپ كنند و اين هم نياز به  هزينه بالايي داشت و يكسري افراد و روزنامه ها هم كه قول  همكاري داده بودند، همكاري نكردند و متاسفانه اين  نمايشگاه برگزار نشد. 
