 الويري: اميدوارم خير و بركت انتشار همشهري در لوح  افتخارات معنوي شماهمچنان پايدار باقي بماند گروه اجتماعي: غلامحسين كرباسچي طي نامه اي به الويري  شهردار تهران انصراف خود را از مديرمسئولي روزنامه  همشهري اعلام كرد.  متن نامه كرباسچي به شرح زير است:  برادر گرامي جناب آقاي مهندس الويري، شهردار محترم  تهران، نظر به ضرورت رعايت همبستگي مديريتي و نظارت  محتوايي كامل شهردار محترم تهران با موءسسه مطبوعاتي  همشهري و باتوجه به ارتباط تنگاتنگ مديريت مسئول روزنامه  با صاحب امتياز آن بدين وسيله جهت آزادي عمل و باز بودن  دست جنابعالي جهت تمشيت امور مربوطه، انصراف خويش را از ادامه فعاليت مديرمسئولي روزنامه همشهري اعلام مي دارم.  ان شاءالله باتوجه به نقش موءثر و تعيين كننده روزنامه  همشهري كه در روند احياي فعاليت هاي نوين جامعه مطبوعاتي  بالاترين كارآمدي را داشته است و به همت كاركنان عزيز و زحمتكش آن، سرفصلي جديد در مطبوعات كشور و منطقه گشوده و ابعاد گوناگون تجربه مطبوعاتي كشور را پيشرفت و توسعه اي  غيرقابل تصور بخشيد هم اكنون نيز به عنوان روزنامه اي  وزين و در عين حال پرتيراژترين روزنامه كشور با حسن  تدبير و درايت شما مسير موفق گذشته را طي كند.  از كليه عزيزان زحمتكش و شريف روزنامه كه علي رغم برخي  نابخردي هاي اين دوران تحمل مسائل و مشكلات را تاب آوردند و در مسير رسالت مطبوعاتي خود استوار ايستادند تشكر مي كنم و با ذكري از قرآن و حافظ همه را به خداي  دانا و توانا مي سپارم:  والله غايب علي امره ولكن اكثر الناس لايعلمون  در بيابان گر به شوق كعبه خواهي زد قدم  سرزنش ها گر كند خار مغيلان غم مخور دور گردون گر دو روزي بر مراد ما نگشت  دائما" يكسان نماند حال دوران غم مخور زندان اوين بند 325 پاسخ مرتضي الويري به غلامحسين كرباسچي چنين است: برادر شجاع و مدير لايق جناب آقاي غلامحسين كرباسچي، نامه  جنابعالي مبني بر انصراف از مديرمسئولي روزنامه همشهري  واصل شد. از اين كه نظام جمهوري اسلامي ايران،  علي الخصوص مردم شريف تهران بزرگ از آثار و بركات وجود ارزشمند شخصيتي انقلابي، دلسوز و محبوبي چون شما محروم  گشته و مدت هاست چهره تلاشگر خدوم خود را در سنگر ايفاي  مسئوليت نمي بينند، متاسفم.  اميدوارم به لطف و عنايت حق تعالي، هر چه سريع تر شرايط رفع حصر جنابعالي فراهم گشته و شوق خدمت و ايثار ديگر بار برقرار و ميدان فداكاري و دلسوزي گشوده تر گردد.  از اين كه بنا به مصالحي از ادامه مسئوليت و نظارت  كارساز خويش بر نهاد فرهنگي و اطلاع رساني همشهري انصراف  داده ايد، نمي توانم ناخشنودي خود را كتمان كنم اما چون  مصلحت كلي رسانه اي بزرگ همچون همشهري را در اين تصميم  ديديد، اراده شما را بر اين انصراف به ديده احترام  نگريسته و ارج مي نهم.  اميدوارم كه خير و بركت و آثار نيكوي اين سنت پسنديده -  انتشار همشهري - در لوح افتخارات معنوي شما همچنان  پايدار باقي بماند و به قول مولايمان علي:(من سن سنه  حسنه فله اجر من عمل بها)بهره وافر خدمت صادقانه و صدقه  جاريه و ماندگار اين اقدام فرهنگي همواره بر ذخيره  باشكوه اعمال صالح شما بيافزايد.  به يقين در فرهنگ فرهيختگان و انديشورزان و در دفتر صاحبنظران و خبرگان امت، اين حقيقت زلال براي هميشه  تاريخ به درستي نقش بسته است. 
