 گروه اجتماعي - نتايج يك مطالعه ملي در كانادا حاكي از آن  است كه در دعواهاي خانگي برخي از زنان نيز به خشونت  متوسل مي شوند.  به گزارش خبرگزاري جمهوري اسلامي، به نوشته روزنامه  " نشنال پست "اطلاعات اين مطالعه ملي به تحقيق در مورد 705 زن و مرد كانادايي مربوط مي شود كه در سال 1987 صورت  گرفته بود.  تحقيق ياد شده در اين سال نشانگر آن بود كه غالبا" مردان  به خشونت بر عليه زنان متوسل شده بودند. آنگاه كه نتايج  اين مطالعه در سال 1989 منتشر شد، طرفداران حقوق زنان،  آن را به عنوان مدركي كه نشانگر خشونت بر عليه زنان بود،  مطرح ساختند.  اين مطالعه سپس موجب ارائه گزارشي به مجلس عوام كانادا تحت عنوان "جنگ بر عليه زنان "در سال 90 شد كه در نتيجه  دولت را به انجام يك تحقيق دو ساله با صرف ده ميليون  دلار جهت بررسي راههاي از بين بردن خشونت بر عليه زنان  وادار ساخت.  نتيجه بررسي دولت كانادا يك گزارش 460 صفحه اي بود كه  حاوي 494 پيشنهاد از جمله تغيير نگرش پليس، دولت،  دادگاهها، بيمارستانها و كليساها جهت كمك به توقف خشونت  بر عليه زنان مي شد.  با اين حال مطالعه اي كه به تازگي منتشر شده ضمن تاكيد بر توقف خشونت بر عليه زنان، اذعان داشته كه خشونت بر عليه مردان ناديده گرفته شده است. اين مطالعه همچنين  نشان داد كه خشونت همسران بر عليه يكديگر به ندرت يك  طرفه بوده و 25 درصد زنان و 62 درصد مردان اعلام كرده  بودند كه به هنگام دعوا و مشاجره هر دو طرف مرتكب خشونت  شده اند. 
