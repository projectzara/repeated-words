 گروه علمي فرهنگي: اثر تاريخي "خانه روئين تن "، متعلق به  دوره قاجاريه واقع در محله سوريجان يا سرخه جان كاشان با شماره 2251 در فهرست آثار ملي به ثبت رسيد.  به گزارش روابط عمومي سازمان ميراث فرهنگي كشور، ساخت  اين بنا به دوران هاي بازسازي كاشان بعد از زمين لرزه  سال 1192 ه. ق مي رسد.  مرحوم حاج سيدهادي لاجوردي پدر حاج نعمت الله لاجوردي،  حدود 90 سال پيش براي پنج فرزند خود اقدام به ساخت پنج  خانه در محله سوريجان مي كند كه يكي از خانه هاي پنجگانه  همين خانه است خانه "روئين تن "كه بنام مالك بعدي آن  معروف است، از خانه هاي گودال باغچه و شامل اندروني و بيروني است.  حياط تحتاني جهت استفاده در تابستان و حياط فوقاني و ساختمان هاي آن جهت استفاده در زمستان است. اندروني حياط چهارگوش به شكل مستطيل وتارمي و يا راهرو ارتباطي در جوانب حياط مركزي است.  اطاق ها، زير زمين و ساير قسمت هاي خانه "روئين تن "به  صورت طاق چشمه و يا طاق و تونيزه و يا به صورت گنبدي  پوشش شده است. اين بنا كه مصالح به كار رفته در آن از خشت خام و آجر است، فاقد عناصر تزئيني از جمله نقاشي،  گچ بري، آئينه كاري و كاشيكاري است.  اين خانه تاريخي در عين سادگي از زيبايي و شكوه خاصي  برخوردار بوده و پلان و معماري آن حائزاهميت است. خانه  " روئين تن "در سال 1375 از سوي امناء بازسازي خانه هاي  قديمي كاشان خريداري و سند مالكيت آن به نام شهرداري  كاشان منتقل شده است. 
