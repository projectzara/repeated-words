 گروه اقتصادي: سال گذشته ايران پذيراي 480 هزار مهمان  خارجي اعم از جهانگرد و تاجر بود و با سفر اين عده  هتل هاي بنياد در حدود 12 ميليارد دلار درآمد ارزي بدست  آوردند. هاشم رباني مديرعامل هتل هاي بين المللي آزادي  وابسته به سازمان سياحتي و مراكز تفريحي بنياد مستضعفان  و جانبازان با ذكر اين مطلب به خبرنگاران افزود: ايجاد و ساخت هتل در مناطق محروم و قطبهاي توريستي، از جمله  مواردي است كه در رئوس هدف هاي اين سازمان در برنامه سوم  توسعه قرار دارد. وي در ادامه افزود: در اجراي اين سياست  تا پايان ماه جاري در شهر يزد فاز اول توسعه هتل صفايه  با 44 اتاق به بهره برداري مي رسد و همچنين طرح هتل  آزادي ارگ بم در شهر كرمان كه بالغ بر 13 ميليارد ريال  هزينه احداث آن شده است تا پايان سالجاري افتتاح مي شود.  رباني گفت: در سال 77 سودآوري هتل هاي تحت سرپرستي بنياد بالغ بر 5 ميليارد تومان بود كه انتظار داريم اين رقم در سالجاري به حدود 8 ميليارد تومان برسد. 
