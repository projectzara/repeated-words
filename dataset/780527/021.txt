 هر چند كارآيي دستگاه قضايي و نحوه عملكرد آن مي تواند به طور مفصل از ديدگاه حقوقي مورد بحث قرار گيرد، ولي از ديدگاه اقتصادي، بررسي تاثير عملكرد دستگاه قضايي بر فعاليت هاي اقتصادي، مسئله اي است كه توجه به آن در قالب تئوري هاي اقتصادي بسيار مهم است. شاخص ها و متغيرهاي  اقتصادي فقط بر يكديگر اثر نمي گذارند و فقط از يكديگر اثر نمي پذيرند. برخي از عوامل غيراقتصادي همچون نحوه  طراحي سيستم حقوقي و عملكرد دستگاه قضايي مي تواند آثار مهم و تعيين كننده اي در هزينه هاي مبادلاتي، ريسك  سرمايه گذاري، جذب سرمايه گذاري خارجي، جلب توريسم و...  داشته باشد. هر چند هزينه هاي اقتصادي مستقيم و غيرمستقيم عدم كارآيي سيستم قضايي مي تواند بسيار وسيع و گسترده باشد ولي به برخي از شاخص ترين موارد آن به طور خلاصه اشاره مي كنيم:  1)تضمين حقوق مالكيت و ريسك سرمايه گذاري  كاهش تضمين حقوق مالكيت مادي، عدم تضمين حقوق مالكيت  معنوي همچون حقوق توليدكنندگان نرم افزار، كتاب آثار علمي، ابداعات و اختراعات، كاهش ضمانت اجرايي قراردادها،  كاهش ضمانت اجرائي اوراق و اسناد بانكي همچون چك، سفته و برات و... مي تواند عامل مهمي در افزايش ريسك  سرمايه گذاري باشد. افزايش ريسك سرمايه گذاري مي تواند به دو طريق بر رفتار سرمايه گذاران موءثر باشد:  الف)در شرايطي كه ريسك سرمايه گذاري افزايش مي يابد بسياري از سرمايه گذاران كه درجه ريسك پذيري كمتري داشته  (و يا مخاطره جو نيستند)از فعاليتهاي سرمايه گذاري  منصرف شده و به جاي آن تلاش مي كنند با خريد كالاهاي  بادوام(همچون خانه، اتومبيل و..)و يا خروج سرمايه هاي  خود از كشور به تثبيت و يا تضمين دارائي هاي خود بپردازند.  ب)بالا بودن ريسك سرمايه گذاري سبب مي شود كه فقط پروژه هايي مورد توجه سرمايه گذاران قرار گيرد كه داراي  نرخ سود انتظاري زيادي هستند. به اين ترتيب بسياري از پروژه ها كه داراي نرخ سود انتظاري كمتري هستند از سبد انتخابي سرمايه گذاران حذف شده و از جذب سرمايه گذاري  محروم مي شوند.  2)اطاله دادرسي در شرايط تورمي  اطاله دادرسي و به تاخير افتادن زمان صدور راي در شرايط تورمي به مفهوم كاهش تدريجي ارزش واقعي مبلغ خواسته به  قيمت ثابت است. براي مثال اگر مبلغ خواسته يك ميليون  تومان باشد و خواهان پس از گذشت دو سال بتواند مبلغ  خواسته را دريافت كند، با فرض نرخ تورم 20 درصد، مبلغ  دريافت شده به قيمت ثابت 640 هزار تومان است كه 360 هزار تومان از مبلغ واقعي خواسته كمتر است.(اين ضرر و زيان  علاوه بر هزينه فرصت خواهان براي تعقيب قضايي پرونده است) بدين ترتيب اطاله دادرسي در شرايط تورمي، از نظر اقتصادي به مفهوم باز توزيعي منابع به نفع متجاوزان به  حقوق عمومي و قانون شكنان و ضرر زيان ديدگان و مال  باختگان است.  3)كنترل فساد اداري  يكي از وظائف مهم دستگاه قضايي كنترل فساد اداري است.  فساد اداري و جرائمي همچون اختلاس و ارتشاء مي تواند بسياري از فعاليت هاي اقتصادي را تحت الشعاع قرار داده و به افزايش هزينه هاي مبادلاتي منجر شود. بررسيهاي  اقتصادي در مجموعه بزرگي از كشورهاي جهان نشان مي دهد در كشورهايي كه فساد اداري بيشتر است، ميزان سرمايه گذاري و نرخ رشد اقتصادي پائين تر است. فساد اداري همچنين  مي تواند عاملي در جهت بدتر شدن توزيع درآمدها باشد.  بررسي اقتصادي در ايران نشان مي شود كه قسمت عمده اي از بالاترين دهك درآمدي را كارمندان عاليرتبه دولتي تشكيل  مي دهند كه همين نكته ضرورت توجه به فساد اداري در دستگاههاي دولتي را مضاعف مي سازد.  4)استقبال از كار قانوني  در شرايطي كه امنيت قضايي كاهش مي يابد، ميزان جرائم  بالا رفته و منافع حاصله از اعمال غير قانوني افزايش  مي يابد، به اين ترتيب استقبال از كار قانوني كاسته شده  و از آنجا كه در آمارهاي اقتصادي فقط فعاليت هاي قانوني  مورد توجه قرار مي گيرد امنيت قضايي نيز مي تواند اثر خود را بر شاخص هاي اقتصادي به جاي بگذارد.  5)جذب سرمايه گذاري خارجي  بدون شك، يكي از عوامل مهم در تصميم گيري سرمايه گذاران  خارجي، مسئله تضمين حقوق مالكيت و ريسك سرمايه گذاري در كشور مورد نظر است در شرايطي كه تضمين حقوق مالكيت كافي  نبوده و يا كارآيي سيستم قضايي مطلوب نيست، ريسك  سرمايه گذاري در ذهن سرمايه گذاران خارجي افزايش مي يابد.  بدين ترتيب افزايش ريسك سرمايه گذاري ناشي از عملكرد دستگاه قضايي علاوه بر دفع سرمايه گذاري داخلي مي تواند مانع مهمي در جذب سرمايه گذاري خارجي باشد.  6)جلب توريست  هر چند كشور ما، يكي از مهم ترين كشورهاي جهان از نظر جاذبه هاي توريستي است ولي امنيت يكي از لوازم ضروري  براي جلب توريست است. در صورتي كه توريست ها نسبت به  امنيت خود در مسافرت به كشور متبوع اطمينان كافي نداشته  باشند، جلب توريست با مشكلات جدي مواجه است. سابقه حملات  به توريست هاي خارجي در يك سال گذشته نشان مي دهد كه  مسئله امنيت را براي جلب توريست بايد جدي تر مورد توجه  قرار داد.  علي فرحبخش 
