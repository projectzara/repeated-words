 داشتن يك سرپناه مستقل و بي دغدغه و رها شدن از قيد اجاره نشيني هنوز آرزوي بسياري از خانواده هاي ايراني  است. جهت گيري دولت براي حل مشكل مسكن، چشم اندازهاي  اميدواركننده اي پديد آورده است اما هنوز تا رسيدن به  راهكار موءثر براي حل نهايي اين مشكل فاصله داريم. در صورتي كه توليد مسكن با توجه به نياز جامعه ما با توجه  به آمارها و نيازسنجي دقيق انجام شود، مي تواند راهگشاي  خوبي براي تامين مسكن مورد نياز جامعه باشد اما به  كارگيري سياست هاي گوناگون توسط دولت، بنيادها و بخش  خصوصي، در اين زمينه همچنان شاهد ناهماهنگي به جاي احراز موفقيت هاي تازه خواهيم بود. نتيجه اين قبيل تفاوت ها و ناهماهنگي ها به صورت ركود در معاملات مسكن از يك سو و دوندگي هزاران متقاضي مسكن براي يافتن يك چهار ديواري از سوي ديگر بروز مي كند. بديهي است جذب نقدينگي بخش خصوصي  براي توليد انبوه مسكن بايد با پاداش هاي درخور همراه  باشد. يعني يك سود معقول با در نظر گرفتن قيمت تمام شده  مناسب براي اقشار كم درآمد و نيازمند مسكن، رسيدن به اين  سر منزل مستلزم راهكارهايي است كه در گزارش حاضر به آن  پرداخته ايم.  گفت وگوي آرام زن و شوهر جوان كه پشت در يك بنگاه  معاملاتي كوچك در يكي ازخيابانهاي جنوب غربي تهران متوقف  شده بودند به تدريج به سوي يك جدل ناخواسته و تلخ  مي انجامد.  مرد جوان مي گفت: اگر قرار است براي يك آپارتمان 50 متري  5/1 ميليون تومان وديعه و هر ماه 40 هزار تومان اجاره  بدهيم، بهتر است كه شتاب نكنيم و يك خانه مناسب پيدا كنيم. ما مي خواهيم دست كم يك سال در آن خانه زندگي كنيم.  بايد بدانيم كه همسايه هاي ما چه كساني هستند؟ صاحبخانه  چه روحيه اي دارد و چگونه مي انديشد؟ و...  زن جوان كه نگران و مضطرب است در پاسخ مي گويد: قبول  دارم مگر متوجه نيستي كه صاحبخانه فعلي مان چگونه فشار مي آورد كه هر چه زودتر بايد خانه را تخليه كنيد. تازه  ما كه سال ديگر بايد اين خانه جديد را نيز تخليه كنيم،  بنابراين چرا اينقدر سخت مي گيري. همين خانه به نظرم خوب است.  استدلالهاي زن جوان بر خواستهاي مرد غلبه مي كند و چند دقيقه بعد مرد ميانسالي كه صاحب آپارتمان موردنظر است با تلفن صاحب بنگاه معاملاتي واردصحنه مي شود و قرارداد اجاره بسته مي شود.  مرد جوان كه هنوز ملتهب مي باشد، خود را معرفي مي كند و مي گويد:  ليسانس دارم و در يك شركت خصوصي كار مي كنم. همسرم نيز شاغل است. مجموع درآمدمان در ماه نزديك به 160 هزار تومان است. اگر در ماه 20 هزار تومان پول آب، برق، گاز و تلفن بدهيم، با 40 هزار تومان اجاره اي كه بايد بپردازيم  تنها 100 هزار تومان باقي مي ماند. اگر دولت كمك نكند فكر نمي كنم كه با اين وضعيت بتوانيم خانه اي خريداري  كنيم و اين مساله بيشتر مرا نگران مي كند.  840 هزار خانوار بي خانه  آنهايي كه دقت بيشتري دارند، اين روزها ناظر رفت و آمد تعداد چشمگيري وانت و كاميون هستند كه در خيابانهاي  تهران اثاث منزل حمل مي كنند. فصل تابستان موسم نقل و انتقال مسكن  همه ساله براي خانواده هايي است كه مسكن مستقلي ندارند.  علاوه بر اين، اين روزها صاحبان بنگاههاي معاملات ملكي  نيز خرسندي خود را از انبوه مشترياني كه به مراكز آنها هجوم آورده اند پنهان نمي كنند.  حجت اصغري صاحب يك بنگاه معاملات ملكي مي گويد: تعداد پرشماري از متقاضيان خانه هاي اجاره اي اين روزها تلاش  مي كنند پيش از فرارسيدن پاييز خانه و آپارتمان مورد نظر خود را بدست آورند.  وي مي افزايد: واقعيت اين است كه درصد قابل توجهي از متقاضيان خانه هاي اجاره اي و يا خريداران خانه هاي كوچك  را افراد شهرستاني تشكيل مي دهد كه قصد اقامت در پايتخت  دارند.  رضا اصلاني كارشناس ارشد برنامه ريزي شهري و منطقه اي  مي گويد: بررسي هاي كارشناسانه نشان مي دهدكه در كل  مناطق شهري كشور حدود 3/2 ميليون خانوار فاقد مسكن وجود دارند كه از اين تعداد 4/1 ميليون خانوار اجاره نشين  هستند و بقيه در خانه هاي متعلق به منسوبين خود به  سرمي برند و يا در ازاي خدمت و نظاير آن از مسكن رايگان  استفاده مي كنند.  وي مي افزايد: بررسي ها نشان مي دهد كه 840 هزار خانوار از كل 3/2 ميليون خانوار فاقد مسكن، به نسبت هاي مختلف  در فشار شديد تامين هزينه هاي مسكن قرار دارند كه از اين  تعداد 390 هزار خانوار با توجه به سطح درآمدشان زير خط فقر به سرمي برند و امكان مشاركت آنها در تامين مسكن  خويش بسيار ضعيف است.  تنگنا واقعيت اين است كه اقتصاد مسكن نه تنها در ايران، بلكه  در بسياري از كشورهاي جهان پيچيده، دشوار و تنگناساز است.  مسكن برخلاف ساير كالاهاي مصرفي، يك كالاي سرمايه اي به  شمار مي آيد و عرضه و تقاضاي آن با ابعاد كلان اقتصادي  در هر كشور مربوط مي شود. يك كارشناس اقتصاد مسكن  مي گويد: سرمايه گذاري در توليد مسكن در كشور ما وضعيت  ويژه اي پيدا كرده است افزايش قيمت مصالح ساختماني و به  ويژه افزايش قيمت زمين درشهرهاي بزرگ و مراكز استانها موجب شده است تا قيمت توليد مسكن روندي فزاينده پيدا كند و نياز به سرمايه گذاري در اين بخش را تا حد چشمگيري  افزايش دهد. همچنين ديگر كاهش درآمدهاي دولت به دليل  كاهش قيمت نفت در دو سال گذشته و كاهش تمايل به  سرمايه گذاري از سوي بخش خصوصي توليد مسكن را با دشواري  فوق العاده اي مواجه كرده است.  رضا اميدوار ازسازندگان مسكن انبوه و ارزان قيمت مساله  را طور ديگري مي بيند و مي گويد: در اقتصاد مسكن سمت  تقاضا بسيار اهميت دارد. تقاضاي مسكن را مي توان به  تقاضاي موءثر و تقاضاي غير موءثر تقسيم كرد. تقاضاي موءثر به آن بخش گفته مي شود كه پول كافي براي خريد مسكن دارند و تقاضاي موءثر آن بخش از تقاضا است كه به صورت واقعي  ديده مي شود اما متقاضيان غير موءثر پول كافي براي خريد ندارند.  وي مي افزايد: كاهش قدرت خريد مردم در چند سال گذشته  موجب شده است تا تقاضاي موءثر براي خريد خانه روندي  كاهنده داشته باشد. در اين شرايط توليد مسكن كه  سرمايه گذاري هنگفتي مي خواهد، با خطرپذيري زياد برگشت  به موقع سرمايه همراه است و سرمايه گذاران اندكي هستند كه توان پذيرش اين خطر را داشته باشند.  همه راهها به دولت ختم مي شود گفت و گو با متقاضياني كه اين روزها براي خريد خانه اي  كوچك يا اجاره آپارتماني با حداقل قيمت روزهاي زيادي را بر در بنگاههاي معاملات ملكي وقت مي گذرانند، نشان  مي دهد كه حل معضل مسكن با ياري وسيع دولت امكان پذير است. كارشناسان اقتصاد مسكن و سازندگان نيز بر اين  باورند كه برطرف شدن تنگناي مسكن جز با كمك واقعي دولت  امكان پذير نيست.  بيژن- ع كه خود را پزشك معرفي مي كند و مي خواهد در يكي  از بنگاههاي خيابان كارگر شمالي آپارتماني اجاره كند مي گويد: درآمد خوبي دارم، اما پس انداز ندارم به نظر من اگر دولت بتواند وام كافي با سودي متعارف در اختيار من قرار دهد مي توانم در عرض چند سال يك آپارتمان  خريداري كنم. من توانايي پرداخت 150 هزار تومان در ماه  را دارم، اما در حال حاضر مجبور هستم اين مبلغ را براي  اجاره بپردازم.  كاظم محمدي كارگر يك شركت صنعتي نيز مي گويد: مطمئن هستم  كه اگر دولت كمك نكند، هرگز و تا آخر عمر نمي توانم خانه  يا آپارتماني كوچك خريداري كنم. به نظر من دولت بايد براي خريد خانه به افرادي مثل من كمك كند. من قول مي دهم  كه با كار بيشتر وامي را كه دولت مي دهدبپردازم.  يك سازنده مسكن نيز مي گويد: سرمايه گذاري در بخش مسكن  به دلايل گوناگون نياز به حمايت واقعي دولت دارد. بدون  حمايت دولت از سازندگان مسكن نمي توان پا به اين ميدان  گذاشت.  دولت چه كند؟ آيا دولت مي تواند سرمايه مورد نياز براي ساخت و ساز انبوه متقاضيان مسكن را فراهم كند؟ كارشناسان اقتصادي  مي گويند، با توجه به جوان بودن جمعيت كشور و فزاينده  بودن تقاضا براي مسكن در سالهاي آتي و نبود چشم انداز روشن براي افزايش درآمدهاي دولت، سرمايه گذاري در بخش  مسكن به اندازه اي كه پاسخگوي تقاضاي موجود باشد امكان  اندكي دارد.  كارشناسان اقتصادي بر اين باور هستند كه كمك هاي دولت  براي توليد مسكن را بايد در جاهاي ديگري ديد. دولت بايد به فكر راه حل بلندمدت از راههاي ديگر باشد.  آمايش سرزمين  مشكل مسكن نه امروز پديدار شده است و نه به اين زودي حل  خواهد شد. بنابر اين بايد به فكر راههاي كارساز و بلندمدت بود تا در آينده اين مساله به بحران ملي تبديل  نشود.  ناصر غلامي در اين باره مي گويد: كارسازترين و موءثرترين  راه براي كاستن از پيامدهاي منفي مساله مسكن آمايش  سرزمين است. به اين معني كه دولت بايد در برنامه هاي 5 ساله توسعه امكانات مادي و زيربنايي، فرهنگي و اجتماعي  را به صورتي بهينه در سراسر ايران زمين توزيع كند. توزيع  ناعادلانه امكانات و تراكم آنها در پايتخت و تعدادي  محدود از شهرهاي بزرگ موجب سرازير شدن انبوه جمعيت به  اين مراكز شده است به همين دليل رشد عرضه مسكن هرگز نمي تواند به اندازه رشد تقاضا باشد و همواره كمتر از آن  خواهد شد بنابر اين تنگناي مسكن نيز همواره با همين شكل  و ماهيت تداوم خواهد يافت.  توزيع بهينه فعاليت هاي صنعتي و خدماتي در سراسر كشور از يك سو و فراهم آوردن امكانات آموزشي، بهداشتي و ورزشي از سوي ديگر مي تواند مانع از مهاجرت به شهرهاي بزرگ شود.  اجراي دقيق و با برنامه هاي از پيش انديشيده در اين  زمينه مي تواند چشم انداز روشني را نويد دهد. يك كارشناس  اقتصادي مي گويد: به نظر مي رسد كه فراهم كردن شرايط امن  سياسي در كشور توسط دولت و ثبات سياستگذاري هاي اقتصادي،  سياسي و اجتماعي نيز در اين زمينه تاثير مثبت دارد.  افزايش ضريب امنيت سرمايه گذاري در كشور خطرپذيري  سرمايه گذاري در بخش مسكن را كاهش و ميل به سرمايه گذاري  را افزايش مي دهد. اين شرايط مي تواند به توليد انبوه و كافي مسكن كمك كند.  وام مسكن  دولت در سالهاي گذشته از طريق گسترده تر كردن فعاليتهاي  بانك مسكن تلاش فراواني كرده است كه به كمك متقاضيان  خريد آپارتمان بيايد. افزايش وام مسكن از 5/2 ميليون  تومان به  5/3 ميليون تومان و در برخي موارد تا 5 ميليون تومان و كاهش زمان نوبت دريافت وام و ساخت خانه هاي استيجاري از اقدامهاي مشهود دولت براي كمك به متقاضيان مسكن است. اما كارشناسان اقتصادي بر اين باور هستند كه ميزان وام كنوني  با توجه به افزايش قيمت مسكن كافي نيست.  يك كارشناس اقتصادي مي گويد: دولت بايد با توجه به وضعيت  جديد درباره پرداخت وام مسكن تمهيدات تازه اي بينديشد.  دكتر حسين عبده تبريزي راه حل تازه اي در اين باره  مي دهد و مي گويد: بايد موءسسه هاي رهني براي تامين وام  مسكن متقاضيان تاسيس شود. تاسيس اين موءسسه ها و دريافت  سود مناسبي براي اعطاي وام به آن دسته از متقاضيان كه  مبلغي از سرمايه نياز خريد خانه را دارند مي تواند بخشي  از تنگناها را برطرف كند.  محمد صادق جنان صفت  بازتاب يك گزارش  هزاران شغل راكد!     وقتي بحث كار و بيكاري پيش مي آيد، بيشتر نگاهها متوجه  منابع موجود و رابطه عرضه و تقاضا مي شود. در مملكت ما كه سالها بودجه هاي عمراني وابسته به درآمدهاي نفتي بوده  است، كمتر فرصت پيش آمده تا درباره منابع بالقوه كشور هم  بحث و تبادل نظر شود. ساليان متمادي درآمدهاي نفتي در قالب بودجه، مثل گوشت قرباني ميان وزارتخانه ها و سازمانها و شركت هاي گوناگون دولتي تقسيم شده و اگر هم  بنابه هر دليل با كسر بودجه روبه رو بوده ايم به  جايگزين هايي روي آورده ايم كه به مرور تبديل به يك روال  شده است. اين وابستگي به درآمدهاي نفتي، چه در دوران قبل  از انقلاب و چه پس از آن همچنان وجود داشته و دارد و اكنون كه بهاي جهاني نفت كاهش يافته به تبع آن زمينه  براي ايجاد مشاغل جديد هم كم شده است و همانطور كه در گزارش همشهري اعلام شده بود، افزايش جمعيت هم مزيد بر علت شده و مشكلات را مضاعف كرده است. اما در همين  همسايگي ما كشور تركيه بدون اتكاء به درآمدهاي نفتي،  سالهاست كه از محل درآمدهاي توريستي چرخ هاي اقتصادش را مي چرخاند. يونان اصلا" زندگي اقتصادي مردمش به درآمدهاي  توريستي وابسته است و اسپانيا اگر روزي پذيراي جهانگردان  نباشد، در برابر مشكلات اقتصادي كمرش مي شكند. در آن طرف  آسيا، هند بيشترين درآمدش را مديون بازديد جهانگردان از اين كشور پهناور و پرجاذبه است سنگاپور، مالزي، كره  جنوبي و اندونزي نيز تا پيش از ورود به دوران تحولات  سياسي جديد بيشترين تكيه گاه اقتصادي شان درآمدهاي  توريستي بود، اما كشور ما با اين همه امكانات و جاذبه هاي گردشگري، كمترين سهم ممكن را از اين ثروت بزرگ  دارد و تا صحبت از گردشگري و درآمدهاي توريستي مي شود،  عده اي از جهانگردي غول ترسناكي ترسيم مي كنند كه گويي  براي درهم كوبيدن بنيادهاي اخلاقي ملت مابه وجود آمده  است. شگفتا كه اين افراد نگران كه مدام صنعت جهانگردي را هدف مي گيرند و تازه ترين آن را در شهر اصفهان به هنگام  رويداد كسوف شاهد بوديم اصلا" در اين انديشه نيستند و يا نمي خواهند باشند كه بيشترين فساد و سقوط اخلاقي در جوامعي رخ داده است كه دچار فقر شديد اقتصادي شده اند.  كشور ما كه از كم نظيرترين امكانات و جاذبه هاي گردشگري  در جهان برخوردار است و مي تواند درآمدي چند برابر درآمدهاي نفتي از اين طريق كسب كند از اين امكان بزرگ  محروم مي باشد و افراد و جرياناتي كه آگاهانه يا ناآگاهانه اين بخش از اقتصاد ملي ما را در محاق مشكلات  عديده گرفتار مي كنند عملا" آب به آسياب دشمن مي ريزند و كشور را در مسير شتابناك فقر اقتصادي قرار مي دهند. همين  صنعت جهانگردي مي تواند به تنهايي مولد هزاران شغل جديد در كشور ما باشد تا جوانان ما خسته و مايوس در صف  بيكاران قرار نگيرند. ما مي توانيم نوعي گردشگري مبتني  بر اخلاق و مناسبات سالم انساني را در دنيا عرضه كنيم،  اما كساني كه با اشكال تراشي و عناد آشكار اين فرصت را از دولت و جامعه مي گيرند و به دشمني با مردم برمي خيزند چگونه مي توانند پاسخگوي اعمال خود در برابر وجدان خود و در آخرت باشند؟ خداوند متعال از بندگان خود حركت مي طلبد تا بركت را بر آنها ارزاني دارد. راكد گذاشتن اين همه  امكانات جذب توريسم در كشور توسط جريانات مشكوك و مخالف  برنامه هاي دولت ناسپاسي نسبت به خالق يكتاست.  عزت الله- ده بزرگي اصل 
