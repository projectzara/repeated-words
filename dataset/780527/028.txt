 هنري كيسينجر وزير امور خارجه پيشين آمريكا در مورد جدايي اروپا از تشكيلات ناتو هشدار داد.  به گزارش ايرنا، كيسينجر در مقاله اي كه ديروز در روزنامه" ديلي تلگراف "چاپ لندن به چاپ رسيد به تمايل  كشورهاي اروپايي براي تشكيل تشكيلات دفاعي مستقل و جدا از ناتو اشاره كرد و رهبران اروپايي را از چنين اقدامي  برحذر داشت. وزيرخارجه پيشين آمريكا مي نويسد: هنوز جوهر توافق كوزوو كاملا خشك نشده بود كه رهبران 15 كشور عضو اتحاديه اروپا در اجلاس خود در شهر كلن آلمان بر ضرورت  تشكيل يك نيروي دفاعي كه قادر به فعاليت بدون همكاري  آمريكا و يا تاييد ناتو باشد، تاكيد كردند، اگر اين  اقدام با انگيزه هاي ضدآمريكايي صورت گرفته باشد ناتو را گرفتار همان رقابت و مشكلاتي خواهد كرد كه سبب نابودي  نسبي اروپا قبل از تاسيس ناتو در سال 1949 شد. به عقيده  كيسينجر بخشي از اشتياق اروپا براي اين استقلال ناشي از خاتمه جنگ سرد است و اينكه آمريكا تبديل به تنها ابرقدرت  جهان شده است.  سردرگمي فزاينده ناتو در مورد هدف اوليه اين سازمان، بخش  ديگري از انگيزه اروپا براي اين كار به شمار مي آيد.  كيسينجر هشدار داد، پيمان ناتو ممكن است از شيوه هاي  جديد در سياست هاي خارجي كشورهاي عضو كه متاثر از نگراني هاي داخلي هستند لطمه ببيند.  اگر ناتو تلاش كند براي خود مشروعيتي جهاني پيدا كند با مخالفتي گسترده از سوي اغلب كشورهاي غيرعضو روبرو خواهد شد و اقداماتي اين چنين در گذشته نيز با شكست روبرو شده  است. 
