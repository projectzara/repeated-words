 ولاديمير پوتين نامزد پيشنهادي بوريس يلتسين براي  نخست وزيري روسيه با 232 راي موافق توسط دوماي اين كشور تاييد شد.  به گزارش خبرگزاريها، پوتين كه رياست سازمان امنيت فدرال  روسيه را به عهده داشت، برقراري ثبات سياسي و تامين رفاه  اجتماعي را از مهمترين برنامه هاي دولت خواند.  وي هنگام گرفتن راي از دوماي روسيه گفت: قصد ندارد تغييرات عمده اي در تركيب دولت قبلي ايجاد كند.  پوتين گفت: دولتش تلاش مي كند فضايي آرام و با ثبات در كشور براي انجام انتخابات مهم آينده دوما و رياست جمهوري  فراهم كند.  نخست وزير جديد روسيه با اشاره به آنكه بخش عمده اي از تلاش هاي دولت را صرف بهبود اوضاع اقتصادي روسيه خواهد كرد وعده داد كه در جهت افزايش دستمزدها گام بردارد و حقوق بازنشستگان را ترميم كند.  بوريس يلتسين ديروز با تجليل از پوتين به عنوان  نخست وزير جديد روسيه، وزيران دفاع، خارجه و كشور و همچنين مسئول سرويس هاي مخفي اين كشور را در كابينه جديد ابقا كرد. 
