 مسئول هماهنگي عمليات حزبالله در جنوب لبنان بر اثر انفجار دو بمب در مسير حركتش به شهادت رسيد. به گزارش  واحد مركزي خبر از بيروت، "علي حسن ديب"(ابوحسن سلامه) 42 ساله كه با اتومبيل عازم جنوب لبنان بود شامگاه  دوشنبه در نزديكي شهر صيدا با انفجار پي درپي دو بمب در مسير حركتش جان خود را از دست داد. يك منبع آگاه پس از اين حادثه تاكيد كرد: اين دو بمب بوسيله بي سيم و از طريق هواپيماهاي ام. كي اسرائيل منفجر شده اند. "شيخ  نبيل قاووق "مسئول حزبالله در جنوب لبنان در اين باره  گفت: در سال 1996 نيز هواپيماهاي رژيم صهيونيستي در جنگ  16 روزه به اتومبيل شهيد علي حسن ديب حمله كردند كه وي  از اين حمله تروريستي جان سالم بدر برد وي با محكوم كردن حادثه ترور علي حسن ديب، مسئوليت اين حادثه  را متوجه "ايهود باراك "نخست وزير رژيم صهيونيستي دانست  و تاكيد كرد: اين جنايت تازه صهيونيست ها بي پاسخ نخواهد ماند. نبيل قاووق، باراك را سركرده تروريست هاي دولتي  توصيف كرد و افزود: رژيم صهيونيستي از اين كرده خود پشيمان خواهد شد. در اين حال "سليم الحص "نخست وزير لبنان  با محكوم كردن اين حادثه تروريستي گفت: علي حسن ديب از مبارزان ايثارگري بود كه جان خود را در راه مقاومت فدا كرد و به قافله شهدا پيوست سليم الحص با اشاره به  تروريستي بودن حادثه گفت: ما به اينگونه اعمال  جنايتكارانه اسرائيل عادت كرده ايم. 
