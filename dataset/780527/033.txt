   نيچه وبنيادهاي مغرب زمين(بخش سوم) همان طور كه اشاره شد، دمكراسي را كوششي براي ميانمايه  كردن آدميان مي ديد و باور داشت كه دمكراتيك كردن اروپا همزمان است با تربيت جباران به واقع دمكراتيك كردن  اروپا در نزد او همسانگرايي اروپائيان معنا مي داد. نيچه  توده مردم مغربزمين - و اصولا" مردم را در تمامي دنيا-  گله اي مي دانست كه مي بايد طبقه مهتران بر آن حكومت كند،  نه آنكه برگزيدگان در خدمت راي گله قرار گيرند. اخلاق  مبتني بر دمكراسي يا مسيحيت هر دو در نزد نيچه اخلاق  رمه اي و گله اي بود و حكومتهاي دمكراتيك غربي حكومت گله  بر گله.  و نگراني نيچه از اين بود كه مبادا روح دمكراسي - روح  گله اي، روح عوام - بر غرب چيره شود و فرهنگ را بي رنگ  سازد و از همين رو بود كه مردم سالارانه كردن آموزش و پرورش به نظر او ايجاد فرهنگي ميانمايه و مايه تفوق عوام  در غرب بود; امري كه به له كردن برگزيدگان مي انجامد.  آنچه در اين ميان شايسته توجه است درهم آميختگي دمكراسي  با مدرنيسم در نزد نيچه است، به طوري كه نيچه هر دو پديده را يكسان مورد انتقاد قرار مي دهد و به عنوان  نخستين منتقد مدرنيسم شناخته مي شود، او مي نويسد:  " انتقاد از نوگرايي - نهادهاي ما، ديگر براي هيچ چيز مناسب نيستند و اين، قولي است كه جملگي برآنند. ولي عيب در نهادها نيست كه در ماست درحالي كه همه غريزه هايي را كه اين نهادها از آنها سرچشمه مي گيرند از دست داده ايم،  خود اين نهادها را نيز ازدست مي دهيم، زيرا ما ديگر درخور آنها نيستيم. آزادي گرايي هميشه شكل انحطاطي قدرت  سازمان دادن بوده است، پيش از اين در كتاب" انساني، بس  انساني" دمكراسي جديد را همراه با جلوه هاي ناقص آن،  ازجمله" رايش آلمان "، همچون شكل منحط دولت مشخص ساخته ام.  .. غرب به تمامي، غريزه هايي را كه نهادها از آن سرچشمه  مي گيرند و آينده از آن مي بالد، از دست داده است: شايد هيچ چيز همانند اين، مخالف جوهر نوگرايي آن نيست. "(14) او همچنين در پاره 45 كتاب اراده معطوف به قدرت مي گويد:  " در هر چيزي كه نشان از انسان متجدد و مدرن است،  نشانه اي از زوال و فروريزي ديده مي شود. " از آنجايي كه در مورد نظر نيچه در مورد حكومتهاي  دمكراتيك سخن گفتيم ناگزير از ديدگاه نيچه در مورد دولت  نيز بايد ذكري به ميان آوريم. نيچه دولتهاي غربي را چونان لانه هاي مورچگان مي يابد كه در آن طبقه حاكم از راه پستي و مسخرگي به قدرت رسيده اند، نيچه به مانند رمانتيكها- به رغم بدگويي او از آنان - از حكومت و دولت  بد مي گويد و فرهنگ را در مقابل آن قرار مي دهد او مذهب هگلي دولت و به طور كلي دولت ملي را كه از نهادهاي مهم  سياسي غرب است، مردود مي شمارد و دولت ملي را" سردترين  همه هيولاهاي سرد كه بازدارنده پرورش افراد برجسته است " مي نامد.  وي دولت ملي را مانع رشد فرهنگ اروپايي مي داند و مي گويد: "اگر قرار است انسانيت به واسطه حكومتي كه همه  چيز را تحت نظر مي گيرد، نابود نشود، بايد از پيش  شناسايي اي بالاتر از شناسايي كنوني درباره شرايط فرهنگ،  به عنوان معيار علمي براي هدفهاي اقتصادي پيدا شود. "(15) ياسپرس اين سخن را دربردارنده هشداري مي داند به همه  آزمايشهاي زودرس كنوني ! در جايي ديگر نيچه مي گويد:  " فرهنگ و دولت - در اين ميان خود را فريب ندهيم - برخلاف  يكديگرند.. تمامي دوره هاي بزرگ فرهنگي، دوره هاي زوال  سياسي بوده اند... قلب گوته همراه با پديده ناپلئون  شكوفا شد... در همان زمان كه آلمان چون قدرتي بزرگ  سربرآورد، فرانسه چون قدرتي فرهنگي با اهميتي ديگرگونه  پيروز مي شود. "(16)از همين روي است كه كاپلستون نيچه را فيلسوف فرهنگ مي خواند، زيرا نيچه در مقابل هرآنچه كه  فرهنگ را محدود مي كند، به ستيز مي پردازد.  به اعتقاد نيچه يكي ديگر از خطراتي كه فرهنگ اروپا را تهديد مي كند، دانش به صورتي كور و تخصص گرايي حاصل از آن است. از پيش بيني هاي پيامبرگونه نيچه يكي نيز احساس  خطر او از دانش بود كه عليه زندگي پا بگيرد، چيزي كه  اكنون در تمدن غرب در سلاحهاي هسته اي و تكنولوژي مرگ و نيز رشد سرطاني ماشينيزم و پيامدهاي منفي آن خود را نشان  مي دهد نيچه مي گفت زندگي بايد مسلط بر دانش باشد و نه  دانش بر زندگي. "دانش شادمانه "او بيانگر هشداري عليه  چنين دانشي و دعوت به بهداشت در دانش بود. او آگاه بود كه دانش به معناي فن و تكنولوژي مي تواند تا آنجايي  ادامه يابد كه خود نابودگر خود باشد و همچنين مايه اي  براي رواج نيست انگاري ! او همچنين خطر تخصص گرايي علمي  را دريافته بود و مي دانست با پيشرفت دانش حدودي كه يك  متخصص بايد بر آن احاطه يابد هر روزه كوچكتر و تنگ تر مي شود و سرانجام كار به جايي مي كشد كه يك متخصص در حالي كه در يك مقوله بسيار محدود و ريز بسيار آگاه است  از هر دانستني ديگري فراتر از تخصص خود تهي و بي بهره و درنتيجه درست به سان يك عامي، بي سواد است او مي گويد:  " دانشور متخصص بيشتر از يك كارگر ساده كارخانه نيست كه  تمام عمرش را صرف چرخاندن پيچ و مهره بخصوصي مي كند و يا ابزار يا دستگاه ويژه اي را جابه جا مي كند و در آن شغل  تبحر كامل مي يابد. نتيجه اين مي شود كه زمينه عمومي  فرهنگ هرچه بيشتر به دست روزنامه نويسها مي افتد،  روزنامه نگاري پاي در جاي فرهنگ مي گذارد" و " روزنامه نويس كه در خدمت مسائل آني روز است پاي در جايگاه نوابغ مي نهد. "(17) شايد تطبيق دادن روزنامه نويس با متخصص كمي غيرعادي  بنمايد ولي اين دو روي يك سكه است ; تخصص گرايي و سطحي گرايي و بي مايه پروري ژورناليسم كه هردو به رغم  ظاهر متفاوتشان از يك سرچشمه اند.  در اين اثنا نيچه(و بوركهارت)از جمله خطراتي را كه  چنين علم زدگي براي بشر معاصر غرب پيش مي آورد،  بي خويشتني مي داند، خطر اينكه آدمي خود را گم كند و در گله جماعت حل شود و يا به صورت يك ماشين درآيد.  نيچه مي گويد: "آنگاه كه علم واپسين نمايش آرمان  زاهدانه نيست.... پناهگاهي است براي هرگونه بزدلي،  بي باوري، پشيماني، خوارشمردن خود و وجدان بد.. آه كه  امروزه علم چه چيزها را كه زير پوشش خود قرار نمي دهد؟ و تا كجا كه در هر حال نمي كوشد زيرپوشش قرار دهد؟ پشتكار بهترين پژوهشگران ما، كوشندگي بي احساس آنان، فرسوده  كردن مغزشان - چيره دستي بيش از اندازه شان در كارهاي  دستي- چند وقت يكبار اين چيزها آنان را از ادامه ديدن  چيزي معين بازمي دارد؟ علم همچون خود- بيهوش كنندگي:  مي داني چه مي گويم؟"(18) امروزه بسياري از انديشمندان پيش بيني نيچه را در مورد خطرات علم زدگي كور بازگو مي كنند، براي نمونه كاپلستون  در تاريخ فلسفه خود مي نويسد: "نيچه اين پرسش را پيش  مي كشد كه آيا زندگي بايد بر دانش فرمانروا باشد يا دانش  بر زندگي. از اين دو كدامين قدرت برتر و بي چون و چرا است؟ هيچكس شك ندارد كه زندگي قدرت برتر و بي چون چراست..  . "اين بدان معناست كه فرهنگ سده نوزدهم كه ويژگي آن  فرمانروايي دانش و علم است، در خطر كين خواهي نيروهاي  حياتي اي است كه تركيدن آنها بربريت تازه اي پديد خواهد آورد نيچه در زير كار زندگاني مدرن نيروهاي حياتي اي را مي بيند كه "وحشي و ابتدايي و يكسره بي رحم اند چشم آدمي  با انتظاري ترس آلود بر آن خيره مي ماند، چنانكه گويي بر ديگ جوش آشپزخانه يك جادوگر... براي يك قرن مي بايد چشم  به راه پيچ وتابهايي باشيم كه جهان را مي لرزاند.... "(19) نيچه به حق دلنگران بود و پيش بيني اش تحقق يافت از ديگ جوش آشپزخانه دانش مغربزمين يك قرن بعد، بمب هسته اي بيرون آمد.  *** تا بدين جا هر آنچه بدان پرداختيم انتقاد نيچه از نهادها و بنيانهاي فرهنگي غرب بود، اما اكنون آيا هنگام  آن نرسيده است كه بپرسيم خود غرب در نظر نيچه چگونه  مي نمود؟ اشاره اي داشتيم كه نيچه از غرب به عنوان يك  كليت واحد كمتر سخن مي گويد. در مورد سرزمينهاي  تشكيل دهنده غرب نيز نزد او به يك تفكيك ذهني مي توان  رسيد. او غرب را به دو پاره تقسيم مي كند. جنوب و شمال و در مورد هر كدام نظري متفاوت ابراز مي كند. آشكار است كه  شمال براي او همان زبانها، فرهنگها و سرزمينهاي ژرمني  است: آلمان، انگلستان و اسكانديناوي و جنوب نيز زبانها،  فرهنگها و سرزمينهاي لاتين: فرانسه، ايتاليا، اسپانيا،  يونان!  ملتهاي اروپايي نيز نزد نيچه بر دو دسته تقسيم مي شوند،  ملتهايي كه نبوغي آبستن پذير و هدف روياندن و بالاندن  دارند مانند يونانيان باستان، فرانسويان و ملل باوركننده  مانند يهوديان و با شك و ترديد آلمانيان ! نيچه شيفته  سرزمينهاي جنوبي و وجه لاتيني فرهنگ غربي است و غالبا"  از شكل و صورت ژرمني فرهنگ غرب بد مي گويد. او هر آنچه  از فرهنگ غربي سنگين، شمالي، تاريك، سرد و غيرقابل تحمل  مي يابد، ژرمني مي خواند. در شمال براي او همه چيز تاريك  و سرد و غمناك است و مي گويد: "جنوبي باقي بمانيد، ولو به ايمان "و" به هر قيمتي شده به جنوب، به گفتار پاك،  بي آلايش، شاد، دلپذير و شيرين نيازمنديم. "(20) او شيفته زبانهاي لاتيني بود. براي مثال ضربآهنگ  ايتاليايي و شتابش را مي ستود و بارها در نوشته هاي خود از مزاياي زبانهاي لاتيني بويژه ايتاليايي سخن مي گفت و وقار و سنگيني و زمختي زبان آلماني را به سخره مي گرفت.  ايتاليا و كلا" جنوب اروپا، نيچه را از پوسته ژرمني خود به درمي آورد و او را از مسيحيت و اخلاق شمالي اندكي دور مي ساخت. بي شك دلبستگي نيچه به جنوب از آن رو است كه  جنوب اروپا، كمتر اروپايي است، و شايد به همين سبب است  كه او سن پترزبورگ را نيز مي ستود.  البته بي شك بسياري از آلمانيها به مانند گوته، كلايست،  هولدرلين و... نيز وامدار و شيفته سرزمينهاي جنوبي اروپا بوده اند، اما برخي از آنان همچون گوته در بند چيزي بود كه در زمين جنوب يافت مي شد، هنرهاي باستاني، معماري  جنوبي و... اما گويا نيچه بيشتر به آسمان جنوب نظر داشت،  به آفتاب، نور، هوا و نيز موسيقي جنوب. اما آنجا كه  بخواهيم درباره فرهنگ سخن بگوييم بي شك نخستين و برترين  انتخاب نيچه از ميان تمامي فرهنگهاي مغربزمين، فرهنگ  فرانسوي خواهد بود. نيچه مي نويسد:  " هم اكنون نيز فرانسه كرسي معنوي ترين و پرداخته ترين  فرهنگ اروپاست و مدرسه عالي ذوق "(21) نيچه مي گويد والاييهاي اروپا- والايي به هر معنا و در هر چيز- دستاورد و پرداخته فرانسه است فرانسه است كه  هاينه و شوپنهاور و ديگر نوابغ آلماني را بيش از خود آلمان پذيراست. فرانسه سرور فرهنگي اروپاست و از ديد نيچه بسياري سنن فرهنگي ويژه خود دارد كه آلمان و اروپا از آن بي بهره است.  مهمتر آنكه نيچه در ذات فرانسوي تركيبي جاافتاده از شمال  و جنوب تشخيص مي دهد كه به ياري آن چيزهايي درمي يابد كه  انگليس هرگز از آن سردرنمي آورد. اين عنصرجنوبي در خون  فرانسويان آنان را از بيماري آلمانيها يعني ملي گرايي و زياده روي در سياست و نظامي گري برحذر مي دارد. به يك  كلام فرانسويان براي نيچه كساني هستند كه "مي دانند چگونه جنوب را در شمال دوست بدارند و شمال را در جنوب...  زادگان مديترانه... اروپاييان جنوب. "(22) او همچنين مي گويد: "من فقط به فرهنگ فرانسوي معتقدم و هرچيز ديگر در اروپا كه خود را فرهنگ مي نامد يك سوء تفاهم مي انگارم، من حتي به فرهنگ آلماني توجهي ندارم.  چند نمونه از فرهنگهاي والاتر كه در آلمان ديده ام در اصل فرانسوي بوده اند"،" حتي امروز فرانسه پناهگاه  روشنفكرانه ترين و پاك ترين فرهنگ ها در اروپاست. "(23) نيچه با همان شدت و حدتي كه فرانسه را مي ستايد از آلمانيها بد مي گويد، براي مثال او مي نويسد: "اين نژاد اكنون در انديشه "رايش "است يعني بازگشت همان دولتهاي  حقير و ناچيز و ذره ذره شدن فرهنگ آن هم درست در لحظه اي  كه نخستين بار مسئله بزرگ ارزشها مطرح است. "(24) او در نامه اي به يكي از دوستانش مي نويسد: "من ديگر هيچ  احترامي براي آلمان امروز قائل نيستم، هرچند اين كشور اكنون خارپشت وار غرق سلاح است. ] [آلمان نماينده  احمقانه ترين و فاسدترين و كذابترين شكل "روح آلماني " است كه تاكنون وجود داشته است. "(25) به گمان نيچه روح آلماني دم به دم خشن تر و سطحي تر مي شود، ژرف انديشي آلماني روزبه روز روبه افول مي رود.  او مي پنداشت بنياد رايش و نظامي گري و سياست بزرگ  بيسمارك، فرهنگ آلمان را به زوال برده است. نيچه گفته  است: "به قدرت رسيدن بهايي گزاف دارد. قدرت ابله مي سازد.  آلمانيها- آنان روزگاري "ملت انديشمند" ناميده مي شدند-  آيا به طور كلي امروزه نيز مي انديشند؟ اينك آلمانيها از خرد كسل گشته اند، اينك آلمانيها به خود اعتمادي ندارند.  سياست تمامي جديتهايي را كه براي كارهاي راستين معنوي  است، مي بلعد- ] مي ترسم [شعار" آلمان، آلمان بهتر از همه " پايان فلسفه آلمان باشد. "(26) اما در شمال اروپا سرزمين و فرهنگ ديگري نيز وجود دارد كه آن نيز از حملات بي رحمانه نيچه در امان نمانده است.  انگلستان و به همراه آن مكتب" سودگرايي "و" اصالت تجربه "!  رضا نجفي  پانوشتها:  14- شامگاه خدايان - قطعه 39 15- به نقل از آغاز و انجام تاريخ - كارل ياسپرس(ص 245) 16- شامگاه خدايان - آنچه آلمانيها از كف  was deutschen abgeht مي دهند- Gotterdammerung  17- به نقل از فردريك نيچه فيلسوف فرهنگ - ف. كاپلستون(ص  83) 18- به نقل از شش متفكر اگزيستانسياليست(ص 44) 19- تاريخ فلسفه كاپلستون - از... تا نيچه(ص 389) 20- به نقل از" نبرد با اهريمن "- استفان تسوايك(ص 122 و 109) 21- فراسوي نيك و بد- پاره 254 22- همان  23- به نقل از" فردريك نيچه فيلسوف فرهنگ "- ف. كاپلستون  (ص 127) 24- به نقل از" نيچه "- ج. پ. استرن(ص 60) 25- همان(ص 58) 26- شامگاه خدايان - آنچه آلمانيها از كف مي دهند 
