 گروه شهري: تمامي شركت هاي مهندسي مشاور فعال در سطح شهر تهران از اين پس با هدف مشاركت در كار بازيافت، مجموعه  كاغذهاي باطله و دورريز خود را در اختيار ماموران ويژه  سازمان بازيافت و تبديل مواد شهرداري تهران قرار مي دهند تا پس از بازيافت در اختيار دانش آموزان كم بضاعت قرار گيرد.  به گزارش روابط عمومي سازمان بازيافت و تبديل مواد، اين  اقدام در پي توافق اخير ميان داود تاجران مديرعامل اين  سازمان و دكتر تورج امير سليماني رئيس شوراي مديريت  جامعه مهندسان مشاور ايران به اجرا درمي آيد و براساس آن  اعضاي اين جامعه متعهد شده اند تا تمامي كاغذهاي دورريز خود را كه حجم بالايي را شامل مي شود جدا از ديگر زباله ها جمع آوري و براساس يك جدول زمانبندي به ماموران  نظام خودكار جمع آوري كاغذهاي باطله سازمان بازيافت  تحويل دهند تا پس از بازيافت بار ديگر به صورت انواع  كاغذهاي قابل استفاده در چرخه مصرف قرار گيرد.  براساس اين گزارش قرار است اين بخش از كاغذهاي بازيافتي  از سوي اين سازمان به طور رايگان در اختيار كودكان و دانش آموزان كم بضاعت سراسر كشور قرار گيرد به اين ترتيب علاوه بر صرفه جوئي، حفظ سرمايه هاي ملي و جلوگيري از افزايش آلودگي محيط زيست، قدمي نيز در مسير ياري رساندن  به افراد نيازمند جامعه برداشته خواهد شد. 
