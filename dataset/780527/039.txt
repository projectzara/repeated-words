 گروه شهرستانها: استاندار سمنان گفت: اگر روزنامه ها بتوانند نقش واقعي خود را ايفا كنند، سطح آگاهي مردم به  حدي خواهد رسيد كه با داشتن اطلاعات كامل بتوانند قضاوت  كنند.  به گزارش خبرنگار همشهري در سمنان پنجه فولادگران افزود:  دولت آقاي خاتمي براي ايجاد فضاي مناسب جهت مشاركت مردم  در سرنوشت خود در كشور، نه به اين مفهوم كه قبل از اين  نبوده است بلكه به معناي توسعه بيشتر و پيشبرد اهداف  انقلاب، توسعه سياسي را مطرح كردند كه يكي از اصلي ترين  مسائل بحث روزنامه ها و اطلاعات مردم است تا بتوانند مشاركت داشته باشند.  وي افزود: با نبود اطلاع نمي توان مشاركت داشت زيرا يكي  از ابتدايي ترين نيازهاي مشاركت، اطلاع است و انسان بدون  اطلاع بهتر است كه هيچ مشاركتي نداشته باشد زيرا با بي اطلاعي ممكن است انحراف در يك جريان ايجاد كند.  وي كه در نخستين ديدار خود با نمايندگان مطبوعات و خبرنگاران استان سمنان سخن مي گفت افزود: ما يك ادبيات  مشتركي در مسائل سياسي نداريم به عنوان مثال وقتي رئيس  جمهوري بحث توسعه سياسي را مطرح مي كنند تعابير و تعاريف  مشخصي از اين بحث دارند كه افراد ديگري ممكن است اين  تعريف و نظريه را نداشته باشند.  وي گفت: در جامعه ما آنقدر آزادي هست كه هر كسي از هر رده و گروهي اظهارنظر مي كند و داراي تريبون است و بعضي  اوقات اين گفته ها و نوشته ها متاسفانه موجب آسيب رساندن  به جامعه مي شود و ذهنيت مردم را به جايي كه نبايد،  هدايت مي كند.  استاندار سمنان با تاكيد بر بحث مشاركت مردم در تمامي  صحنه ها گفت: در توسعه سياسي براي اين كه بهترين راه را براي ادامه حيات جامعه انتخاب كنيم ضرورت دارد كه تمام  مردم مشاركت داشته باشند و آنهايي كه دلشان در ميهن  اسلامي براي دين و نظام و انقلاب و كشورشان مي تپد بايد در حد سهمي كه دارند دخالت و مشاركت داشته باشند كه اين  اولين قدم توسعه است.  وي تاكيد كرد: تلاش دولت براي تشكيل شوراها شكل عملي  مشاركت دادن مردم است و مطبوعات ركن اصلي مشاركت و عامل  به وجود آمدن توسعه سياسي هستند و اگر اين عامل را حذف  كنيم توسعه سياسي يكي از اجزاي اصلي خودش را از دست  مي دهد.  وي گفت: روزنامه ها عامل اصلي تقويت روابط اجتماعي هستند و مردم از روزنامه هايي استقبال مي كنند كه منعكس كننده  واقعيت ها هستند.  استاندار سمنان گفت: به رغم فرمايشات مقام معظم رهبري كه  براي پيشبرد اهداف و تاييد دولت بيان مي كنند، بسياري  ساز خودشان را مي زنند و به انواع شيوه ها متمسك مي شوند و توجيه مي كنند كه نظر ايشان جنبه ارشادي داشته است. 
