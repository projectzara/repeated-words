 گروه شهرستانها: معاون رئيس جمهوري گفت: در بررسي  شاخص هاي توسعه انساني، توانمندسازي و بهبود وضعيت زنان  از عرصه هاي موفقيت نظام جمهوري اسلامي است.  به گزارش خبرنگار همشهري در سنندج، خانم دكتر ابتكار ديروز در جمع اعضاي كميسيون بانوان كردستان، توسعه  پايدار را به معناي بهبود كيفيت زندگي همه شهروندان  دانست و عدم آگاهي زنان به قوانين و حقوق مرتبط با خودشان در بعضي از مناطق كشور را از مشكلات اساسي پيش  روي زنان برشمرد.  وي عقبماندگي، مظلوميت تاريخي زنان و نگرشها و برداشت هاي غلط را از موانع پيشرفت امور زنان نام برد و تاكيد كرد: در ديدگاههاي كلي نظام هيچگونه مانعي براي  پيشرفت و موفقيت و برابري حقوق شهروندان وجود ندارد.  معاون رئيس جمهوري، با اشاره به فطرت طبيعي و ذاتي و تفاوت جنسيتي و شرايط خاص زنان، آموزش و افزايش  آگاهي هاي زنان را يك ضرورت خواند و بر تغيير در نحوه  نگرش به زنان در بعضي مناطق كشور تاكيد كرد.  خانم ابتكار زنان را به يادگيري آموزش هاي فني حرفه اي و يادگيري يك حرفه و همچنين كارآفريني و خلاقيت دعوت و تصريح كرد: زنان بدون داشتن مهارت، در يافتن شغل با مشكل  روبه رو هستند. 
