 گروه سياسي: در جلسه علني ديروز مجلس شوراي اسلامي طرح  " ممنوعيت ورود نيروهاي نظامي و انتظامي به دانشگاهها و موسسات آموزش عالي "با قيد يك فوريت تقديم مجلس شد كه يك  فوريت آن به تصويب نرسيد و برخي ازنمايندگان نسبت به  نتيجه راي گيري با قيام و قعود تشكيك كردند.  محمد رضا راه چمني نماينده سبزوار به عنوان يكي از طراحان طرح مذكوردر اظهاراتي، گفت: در حال حاضر قانوني  كه مانع مداخله نيروهاي نظامي وانتظامي در دانشگاهها و موسسات آموزش عالي شود، نداريم و در اين زمينه خلاء قانوني وجود دارد.  علي موحدي ساوجي نماينده تهران در مخالفت با يك فوريت  اين طرح ضمن عنوان اين مطلب كه "در موارد خاصي در اين  زمينه الان قانون داريم "، پرسيد: اگر چنانچه يك عنصر فاسد، مخرب، تروريست و جاني عملي را درخيابان انجام داد و به سوي دانشگاه گريخت، آيا نبايد نيروي انتظامي وارد عمل شود؟ وي عنوان كرد: "دانشگاههااز مسجد و حرم امام معصوم كه  بالاتر نيستند. " رئيس كميسيون شوراها و امور داخلي كشور در مجلس خاطر نشان كرد: طرح ياد شده هيچ فوريتي ندارد و مي تواند به صورت عادي در مجلس طرح شود.  سپس درخصوص قيد يك فوريت طرح "ممنوعيت ورود نيروهاي  نظامي و انتظامي به دانشگاهها و موسسات آموزش عالي " راي گيري به صورت قيام و قعود به عمل آمد و دكتر روحاني  رئيس جلسه علني ديروز مجلس اعلام كرد: فوريت اين  طرح تصويب نشد بنابراين به صورت عادي اعلام وصول مي شود.  برخي از نمايندگان به نتيجه راي گيري اعتراض و تشكيك  كردند.  اين تشكيك به صورت رسمي از تريبون مجلس و توسط دكتر روحاني اعلام نشداما به نظر مي رسد اين مساله در جلسه  علني امروز مطرح شود.  همچنين درجلسه علني روز سه شنبه مجلس شوراي اسلامي  رسيدگي به طرح اصلاح قانون انتخابات درشور دوم ادامه  يافت و دوماده ديگر از آن به تصويبرسيد.  درجلسات پيشين 29 ماده از اين طرح 95 ماده اي از تصويب نمايندگان گذشته بود.  به موجب ماده 30 طرح فوق، كساني كه درجهت تحكيم مباني  رژيم سابق نقش موثر داشته اند، ملاكين بزرگ كه زمينهاي  موات را به نام خود ثبت كرده اند، وابستگان تشكيلاتي و هواداران احزاب، سازمانها و گروههايي كه غير قانوني بودن  آنها از طرف مقامات صالحه اعلام شده و كساني كه به جرم  اقدام عليه جمهوري اسلامي ايران محكوم شده اند، از داوطلب شدن براي نمايندگي مجلس محروم هستند.  محكومين به ارتداد به حكم محاكم صالحه قضايي، مشهورين  به فساد ومتجاهرين به فسق، محكومين به حدود شرعي(مگر آنكه توبه آنان ثابت شده باشد)، قاچاقچيان مواد مخدر و معتادان به اين مواد، محجورين، وابستگان به رژيم سابق،  محكومين به خيانت و كلاهبرداري، اختلاس و ارتشاء و غصباموال ديگران و محكومين به سوء استفاده مالي به حكم  محاكم صالحه قضايي، نيز مشمول اين ماده هستند.  درماده تصويبي ديگري تصريح شده است: بلافاصله پس از صدور دستور شروع انتخابات از طرف وزارت كشور، فرماندار يا بخشدار مركز حوزه انتخابيه دستور تشكيل هيات هاي  اجرايي حوزه هاي فرعي را به فرماندار يا بخشدارحوزه هاي  فرعي، صادر و موظف است ظرف 6 روز در مركز حوزه انتخابيه،  هيات اجرايي انتخابات را با حضور هيات نظارت شوراي  نگهبان به رياست خود وعضويت رئيس ثبت احوال مركز حوزه  انتخابيه و 9 نفر معتمد بومي تشكيل دهد. 
