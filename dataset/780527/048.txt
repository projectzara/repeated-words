 در پي گروگانگيري 4 جهانگرد خارجي در كرمان اين طرح  آماده شد تهران- خبرگزاري جمهوري اسلامي: كميته حمايت از صنعت  جهانگردي مجلس شوراي اسلامي درصدد است طرح "تشديد مجازات  متعرضين به جهانگردان "را تقديم مجلس كند.  معاون اموربين الملل سازمان ايرانگردي و جهانگردي روز سه شنبه در گفت وگوبا خبرنگار خبرگزاري جمهوري اسلامي با اعلام اين مطلب گفت: اين كميته كه متشكل از 70 تن از نمايندگان مجلس شوراي اسلامي است، در پي حوادث اخيركشور،  خصوصا" گروگانگيري چهار جهانگرد خارجي در كرمان، تصميم  به ارايه اين طرح به مجلس گرفته است.  سيد محسن امامي افزود: در صورت ارايه و تصويب اين طرح  توسط نمايندگان، مجازات سنگيني براي افراد متعرض به  جهانگردان در نظر گرفته خواهد شد. 
