 گروه سياسي: براي رسيدن به توسعه پايدار، بايد آزادي،  امنيت و مشاركت را به صورت همزمان دنبال كرد.  محسن رضايي در جمع شركت كنندگان ششمين دوره آموزش  معاونان پرورشي و مسئولان تربيتي ادارات آموزش و پرورش  مناطق سراسر كشور در اردوگاه شهيد باهنر با بيان اين  مطلب، افزود: معمولا آزادي و امنيت توامان، در ممالك  پيشرفته جهان قابل تحقق است و اين امر براي كشورهاي جهان  سوم به استثناي ايران، تقريباغيرممكن است. به گزارش  ايرنا، وي يادآور شد: ايران در ميان كشورهاي جهان سوم به  دليل داشتن رهبري چون حضرت امام خميني(ره)و مقام معظم  رهبري و مردمي مشاركت جو، استثناشده است.  به گفته دبير مجمع تشخيص مصلحت نظام، براي قدرتهاي  جهاني خيلي سخت است كه بپذيرند كشوري از جهان سوم به  صورت مستقل و بدون اتكا به شرق وغرب، راه پيشرفت را طي  كند. وي افزود: ايران در مسير پيشرفت قرار گرفته است و موانع را يكي پس ازديگري پشت سر مي گذارد. رضايي،  مهمترين مانع در راه پيشرفت كشور را كه استكبار جهاني  به دنبال آن است، "ايجاد ناامني "در داخل ناميد و تاكيد كرد كه دوستداران انقلاب بايد مراقب باشند تا در دام  دشمنان نيفتند.  دبير مجمع تشخيص مصلحت نظام، ماجراي قتلهاي زنجيره اي و حوادث كوي دانشگاه را نمونه اي از توطئه هاي دشمنان  براي ايجاد ناامني دركشور ذكر كرد.  در راهروهاي مجلس  * بحث هاي جاري در جلسات علني مجلس در مورد اصلاح قانون  انتخابات نشان مي دهد كه اعضاي كميته حل اختلاف دولت،  مجلس و شوراي نگهبان هماهنگ عمل نمي كنند; زيرا در روزهاي اخير هيچ پيشنهادي كه حاكي از توافق جناح ها درباره قانون انتخابات باشد مطرح نشده است و به نظر مي رسد كميته بدون رسيدن به اهداف خود كه حل اختلافات و رسيدن جناح ها به وحدت نظر بود عملا" به كار خود پايان  داده است. گفته مي شود سرنوشتي بهتر از طرح اصلاح قانون  انتخابات در انتظار طرح اصلاح قانون مطبوعات نيست.  * روز گذشته دكتر معين وزير فرهنگ و آموزش عالي در مجلس  حاضر شد. وي پس از پايان جلسه در جمع خبرنگاران از وضعيت  دانشجويان مفقود و يا دستگير شده اظهار بي اطلاعي كرد و گفت: من به عنوان وزير آموزش عالي انتظار دارم كه از دلايل دستگيري دانشجويان، نوع اتهام و نوع برخورد با آنها مطلع باشم در حالي كه كوچكترين خبري در اين زمينه  ندارم.  عدم حساسيت دكتر حسن روحاني نايب رئيس مجلس و دبير شوراي  عالي امنيت ملي نسبت به طرح ممنوعيت ورود نيروهاي  انتظامي و نظامي به دانشگاهها و موءسسات آموزش عالي، باعث  دلخوري نمايندگان جناح چپ شد.  * گفته مي شود قرار است نوار گفتگوي مفصل مسئول يكي از روزنامه ها با سعيد امامي و عكس مشترك آنها بزودي در يكي  از نشريات به چاپ برسد.  * كارگزاران سازندگي فعاليت خود را براي انتخابات دوره  ششم مجلس آغاز كرده اند، ديروز شنيده شد كه كارت هايي از سوي كارگزاران بين نمايندگان يكي از استانها توزيع شده  كه در آن از نمايندگان خواسته اند در جلسه كارگزاران  شركت كنند. گفته مي شود اين دعوت به طور متناوب از ساير نمايندگان استانهاي ديگر نيز صورت خواهد گرفت تا نظر آنها براي گنجانده شدن در فهرست كارگزاران جلب شود.  * عده اي از اساتيد دانشگاههاي استان خراسان اخيرا"  انجمني به نام "انجمن مبارزه با خشونت گرايان "تاسيس  كرده اند. موءسسين درصدد ثبت كردن انجمن خود براي فعاليت  رسمي هستند.  * پخش خبر احتمال كانديداشدن آقاي مهدي كروبي دبير مجمع  روحانيون در انتخابات مجلس ششم روز گذشته در بين  نمايندگان واكنش هاي مختلفي داشت. اكثر نمايندگان در مورد كانديداتوري آقاي كروبي و آقاي هاشمي رفسنجاني و تاثير اين دو شخصيت سياسي بر مجلس آينده سخن مي گفتند.  ظاهرا" نامزدي آقاي كروبي براي مجلس ششم قطعي شده است،  اما آقاي هاشمي رفسنجاني هنوز به درخواست مكرر شخصيت هاي  سياسي كه از وي خواسته اند نامزد شود، پاسخي نداده است. 
