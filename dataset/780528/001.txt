   گفتگو با عطا جنگوك، آهنگساز اشاره:  از ساخته هاي عطا جنگوك تاكنون پنج كاست با نام هاي  نوروز- پرستاره - مال كنون - هي جار و چشم به راه به  علاقه مندان موسيقي اصيل ايراني عرضه شده است. "سرو و ماه" كه اخيرا" وارد بازار شده است داراي حس و حالي  متفاوت با كارهاي گذشته اوست. گفت وگوي زير به مناسبت  آخرين اثر جنگوك انجام شده است.  در اغلب كارهايي كه امروزه در زمينه موسيقي سنتي انجام  مي شود آهنگسازان مايلند بيشتر با خوانندگان مشهور يا نسبتا" مشهور كار كنند. اما ظاهرا" شما به اين موضوع  علاقه اي نداريد. چرا؟ * در اينجا اجازه مي خواهم اول به جاي موسيقي سنتي يا اصيل، بگويم موسيقي ناب و دوم اينكه نام موسيقي محلي را هم به موسيقي پاك تغيير دهم. در زمينه موسيقي هاي پاك كه  تاحال كار كرده ام خوانندگان از بزرگترين و بهترين  خواننده هاي آن مرز و بوم بوده اند كه تجربه هاي 3540 ساله در اين زمينه داشته اند و در كار خود استاد بوده اند. در قسمت موسيقي ناب ايراني كار" چشم براه "با همكاري آقاي شهرام ناظري به انجام رسيد كه از خوانندگان  خوب و مشهور اين مملكت است. كار" سرو و ماه "نيزكه تازه  بيرون آمده زحمت خوانندگي اش را آقاي بهرام باجلان  كشيده اند. ايشان علاوه بر اينكه سالها نزد استادان  مختلف دوره ديده اند، داراي خصايل انساني خاص يك هنرمند ايراني مي باشند وحس خوبي نيز در اجراي كارها از خود نشان دادند علاوه بر اين كار، چند كار نيز در گذشته  اجرا كرده اند; ازجمله بااستاداني نظير استاد شهناز و استاد پايور در اينجا اضافه مي كنم خود من هم اگر مشكلاتي در پيش نباشد(بيشتر مشكل اقتصادي)مايلم بيشتر در كنار جوان ترها كه حس و ايمانشان دست نخورده تر است و هنوز معيارشان ارائه يك كار پاك و هنري است، انجام وظيفه  نمايم.  علاقه مندان به ساخته هاي شما اغلب ساخته هاي محلي شما را در ذهن دارند. يعني آثاري مثل پرستاره - مال كنون -  هي جار... چرا از آن فضاها فاصله گرفتيد؟ * همان طور كه بارها عرض كرده ام در آن سالها(از سال  1362)كه من دست به كار تهيه موسيقي پاك شدم حتي در زمينه هاي ديگر موسيقي هم خبري از كار نبود. بعداز اين  كارها بود كه خوشبختانه مردم و هنرمندان پي به موسيقي  پاك و باارزش خود بردند و به آن روي آوردند يك هنرمند موسيقي در طول سالهاي حركت هنري خود به تناسب زمان و مكان و وسع هنري خود به هركاري كه در پيشبرد فرهنگ  موسيقي مملكتش موءثر است و آن را پربارتر مي كند، بايد دست بزند و در اين ميان حرف خودش را نيز بگويد.  در سالهاي اخير بيشتر كارهاي ارائه شده از آثار گذشتگان  بوده آن هم با كيفيتي پائين تر از اصل. حس و علاقه و تحصيلات و... در موسيقي مرا بر آن داشت كه در زمينه  موسيقي ناب بيشتر كار كنم و چون معمولا" علاقه اي به  تكرار كار گذشتگان(با همه ارزش هايش)ندارم فكر كردم  اين مختصر ذوق و شناخت را در ارائه بيشتر موسيقي ناب در زمينه هاي تازه و نو به كار گيرم. هرچه باشد" تلخي تازه  به از قند مكرر باشد".  در دو كار اخيرتان يعني "چشم براه "و" سرو و ماه "شاهد نوآوري هاي جديدي در عرصه موسيقي هستيم. در" چشم براه " با موسيقي سنتي و به قول شما موسيقي ناب و شعر نو فضايي  زيبا آفريده ايد و در" سرو و ماه "به استقبال هنرمندان  پيشين و استقبال از كار آنها رفته ايد و سعي داريد ياد و نام علي اكبر شيدا را زنده كنيد. لطفا" كمي در اين مورد توضيح دهيد؟ * در كار" چشم براه "تازگي كار، ارائه اشعار نو و تلفيق  آنها با اصول موسيقي ناب بود، به اضافه فضاسازي هايي كه  متناسب با موضوع و مفهوم كار پيش مي رفت.  مدتهاست كه فكر مي كردم چرا با داشتن منابع غني موسيقي  در رديف و موسيقي هاي پاك تمام ايران - از ارائه  موسيقي هايي كه بتوانيم حس و روح و مليت خود را زنده  نگاه داريم، بازمانده ايم و ترانه ها و قطعه هاي سازي  برگرفته از ريشه هاي اصلي موسيقي مان و متناسب با روزگارمان بسازيم حس كردم تنها ترانه هاي شيدا است كه  مي تواند جوابگوي مساله ترانه سازي قرار گيرد زيرا به طور كامل از رديف موسيقي ناب و حس و حال موسيقي پاك  ايراني برخوردار است. اما ارائه اين كارها را نبايد در تكرار آنها جست بلكه فقط جوهره كار و حس و حال آن مهم  است. اين بود كه دست به كار تهيه "سرو و ماه "شدم البته  با اين اميد كه شايد بتوانم قدمي كوتاه بردارم.  با تحولات عظيمي كه در موسيقي ما پديد آمده متاسفانه در مواردي شاهد كارهايي ضعيف و كم جان هستيم. دليل چيست؟ * تحولاتي كه صورت گرفته متاسفانه بيشتر در قسمت كميت  توليد مي باشد كه بيشتر اين كارهاارزش مقايسه با كار گذشتگان را ندارد. البته بعداز انقلاب آن تحولات بنابر شرايط و علت هايي كه از ذكر آنها خودداري مي كنيم،  به وجود آمد و آن اينكه تشنگان موسيقي ايراني بخصوص  جوانان به موسيقي روي آوردند و با زحمات طاقت فرساي  عده اي موسيقيدان باريشه و پشتكار علاقه مندان تدريس  موسيقي نهادهاي دولتي و مراكز خصوصي رواج كامل گرفت. از اين بابت خوشبختانه الان در زمينه نوازندگي سازهاي  ايراني نسبت به گذشته پيش رفته ايم و نيز در زمينه ساخت  انواع سازها به طور بي سابقه اي در اين چند ساله اخير پيشرفت كرده ايم. اما در زمينه آهنگسازي و بخصوص  آهنگسازي ايراني سالها وقت و تجربه لازم است و يك  آهنگساز موسيقي ايراني با پشت سرگذاشتن علم و فن موسيقي  علمي(هارموني - كنترپوآن...)مي رسد به جايي كه تازه  بايد در موسيقي ايراني كار كند. بخصوص اينكه در اين قسمت  نه كلاسي است و نه كسي كه بتواند هنرجو تربيت كند. هرچه  هست و نيست، فعلا" تنها عشق به اين كار است كه آهنگساز را به اين وادي مي كشاند.  مشكلات اساسي موسيقي امروز بيشتر در چه مواردي است؟ * مشكلات زيادي درپيش روي ماست. اما جاي اميدواري است  كه شنيده مي شود اخيرا" موسيقيدانان با همكاري وزارت  ارشاد دست اندركار به وجود آوردن كانوني هستند كه  هنرمندان موسيقي را نيز مانند هنرمندان سينما تحت حمايت  قرار دهند كه با به وجود آمدن آن بسياري از مشكلات توسط شوراي برگزيده از خود موسيقيدانان و با حمايت دولت حل  مي شود. ان شاءالله.  " سرو و ماه "ششمين كار شماست و جالب اينكه فضاي كاملا"  متفاوتي با كارهاي ديگرتان دارد چگونه به كشف فضاهاي نو و بديع دست پيدا مي كنيد؟ * تنها توضيح من اين است كه براي اين موسيقي بايد شب و روز وقت گذاشت. هميشه بايد هنرجو بود و تشنه(آبكم جو تشنگي آور بدست).  گفتگو: رسول آباديان 
