   يادداشتي بر مجموعه عكسهاي مهروا آروين  معماري و طبيعت ايران زمين، موضوع عكاسي بسياري از عكاسان ايراني و خارجي است كه هر كس بنابه سليقه و ديدگاهش تصويري بديع از اين مرزوبوم و هنر ماندگارش يعني  معماري ارائه داده است.  اگرچه امروزه بازار انتشار كتابهايي با عكسهاي  به اصطلاح" كارت پستالي "و توريستي از اقليم، مردم وهنر ايران رواج دارد و حتي يكي از هدايا و سوغات براي  ايرانيان مقيم خارج محسوب مي شود، اما نبايد فعاليت آن  دسته از هنرمندان عكاسي را كه براي كشف گوشه اي از طبيعت  بكر ايران و يا ثبت عظمت و شكوه بناهاي جاويدان ايران  تلاش مي كنند را ناديده انگاشت.  متاسفانه" نگاه توريستي "به ايران و ايرانيان حتي به  عكاسان ايراني و حتي دانشجويان اين رشته هنري نيز سرايت  كرده و رونق بازار باعث شده كمتر عكاسي دست به كار تازه  و تجربه نشده در زمينه عكاسي از طبيعت و معماري ايران  بزند و در چند سال گذشته شاهد تكرار عكسهايي با موضوعها،  تكنيكها و زاويه ديدهاي يكساني از عكاسان مختلفي  بوده ايم.  اما مجموعه عكسهاي مهروا آروين حديث ديگري دارد. با آنكه در ابتداي نمايشگاه، عكاس توضيح داده كه اين عكسها حاصل سفرهاي متعددش به نقاط مختلف ايران بوده است، اما هيچ كدام نشان از يك عكس "توريستي "با مشخصات متعارفش  ندارد. شايد ظاهرا" در عكسهاي آروين از كادربندي،  نورپردازي و وضوح عكسهاي كارت پستالي خبري نباشد، اما نشانه هاي ديگري وجود دارد تا بيننده كنجكاو را به دنبال  نوآوري و تجربه در عكاسي به سوي خود فراخواند. نگاه  تجريدي عكاس به طبيعت ومعماري بومي ايران مهمترين مشخصه  مجموعه عكسهاي آروين است.  و همان طور كه بنا و اقليم به صورتي طبيعي با يكديگر سازگاري دارند، كادرها، نورها و بخصوص پرهيزاز سايه -  روشن هاي پركنتراست در اين عكسها نوعي هماهنگي عكاس با طبيعت را در ذهن بيننده تداعي مي كند.  تجربه گرايي، مشخصه ديگري است كه از نگاه دوباره به  عكسهاي آروين استنتاج مي شود. كمتر عكاسي سردابه ها،  پنجره ها و آبانبارها را به صورت يك لكه نوراني در سطوحي خط خطي ديده است؟ اين نگاه تجربي در كادربندي  عكسها و حتي در ارائه آنها در نمايشگاه به چشم مي خورد.  ترتيب قرارگيري عكسها كنار يكديگر گاهي يك حركت زوم  سينمايي را به ياد بيننده مي آورد و گاهي با برعكس شدن  يك عكس در كنار خودش، بيننده را دچار توهم مي كند كه آيا بايد متوجه موضوع عكس باشد يا فرم آنها. شايد در نگاه  اول بيننده با احساس و ديدگاه عكاس همدلي نداشته باشد اما مي داند كه عكاس با انتخاب زاويه ديدي تجريدي او را دعوت به يك تجربه مي كند. تجربه اي از نگاه دوباره به  اقليم و معماري ايران زمين. 
