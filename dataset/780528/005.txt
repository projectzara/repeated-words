   گفتگو با رحمت اميني، نويسنده نمايش "همسر چيني " اشاره:  نمايشنامه" همسر چيني "نوشته رحمت اميني ازچندي پيش در تالار مولوي به روي صحنه رفته است.  " اميني "دانش آموخته "كارشناسي ارشد" رشته تئاتر از دانشكده هنرهاي زيباي دانشگاه تهران است. وي چندين  نمايشنامه نوشته است كه تاكنون سه نمايشنامه او از جمله  " خرس و چشمه "(به كارگرداني حسن وارسته)،" اتفاق با شماره 2"(به كارگرداني اميرآتشاني)و نمايش "همسر چيني " (به كارگرداني حسن وارسته)به اجراي عمومي در آمده است.  " اميني "عضو كانون ملي منتقدان تئاتر است و از ديگر فعاليتهاي او تدريس در مراكز آموزش عالي هنر است. به  انگيزه اجراي نمايش "همسر چيني "در تالار مولوي با وي  گفت وگويي انجام شده است كه از نظرتان مي گذرد.  " همسرچيني "را چه زماني نوشتيد و چگونه آن را كه در اصل  يك قصه چيني بوده تبديل به نمايشنامه كرديد؟ * قصه اين نمايش را سال 73 خواندم و پس از اولين خواندن،  نخستين نمونه نمايشي آن را نوشتم و كنار گذاشتم چرا كه  حس مي كردم اثر به دست آمده هنوز نواقصي دارد كه در آن  زمان نمي توانستم آن كاستي ها و نواقص را رفع كنم.  پس از گذشت دو سال و زماني كه چند نمايشنامه نوشته و اجرا كرده بودم، به سراغ آن رفتم و با ديدي انتقادي آن  را خواندم، دوباره تغييراتي دادم اما باز هم اثر حاصل،  مرا راضي نكرد تا اينكه در سال 77 اين نمايشنامه را در كلاس نمايشنامه نويسي دوره كارشناسي ارشد روخواني كردم و با توضيح استاد و دوستان حاضر در كلاس تصميم گرفتم آن را به دست اجرا بسپارم. ابتدا متن را براي جشنواره تئاتر فجر فرستادم. متن تاييد شد اما كارگردان منصرف شد. بعد آقاي حسن وارسته متن را براي جشنواره تئاتر دانشجويان  فرستاد كه پس از تاييد در جشنواره اجرا شد و جوايز طراحي  صحنه، كارگرداني، بازيگري و متن را از آن خود كرد.  آدمهاي نمايش بيشتر تيپ هستند تا شخصيت. در نوشتن  " همسرچيني "چرا كمتر روي شخصيت پردازي آدم ها كار كرده ايد؟ * اصلا" قصد شخصيت پردازي نداشتم كه روي آن بيشتر كار كنم يا كمتر. بيش از همه قصه و موقعيتي كه آدم ها در قصه  دارند، برايم مهم بوده. اين آدمها همانگونه كه شما گفتيد تيپ و به زعم من آدمهاي نوعي هستند. نمونه كساني كه در يك وضعيت و شرايط خاص حرفي مي زنند يا به اصطلاح حكمي  صادر مي كنند كه در يك موقعيت و شرايط ديگر مجبور به  عدول از آن حكم مي شوند، حرف من هم بيشتر همين بود، كه  آدم ها حرفي مي زنند كه روي آن حرف فكر نشده است و بعد همان حرف آنها را دچار مشكل مي كند.  آيا نگاه شما به زن ها همانگونه است كه در نمايش شاهد هستيم؟ * در پاسخ به سئوال قبلي شما هم گفتم كه حرف من روي قول  و قرار است. اصلا" زن بودن يا مرد بودن در اين نمايشنامه  برايم مهم نبوده به همين خاطر است كه نام نمايشنامه  " همسر چيني "است نه "زن چيني "! اگر هم دقت كرده باشيد،  حكيم هم كه مرد است، لغزش دارد و آدم مثبتي نيست.  اساسا" هدف شما از نوشتن اين نمايشنامه چه بوده؟ * اصولا" براي نوشتن نمايشنامه هايم از آغاز، موضوع يا هدفي مشخص را كه مثلا" پيام يا حرف نمايشنامه باشد در نظر نمي گيرم و به طور كلي با حكم صادر كردن مخالفم. به  نظر من هيچ آدمي با هر پست و مسئوليتي نبايد در بيان  آنچه كه استنباط شخصي خودش است، حكم "اين است و جز اين  نيست"، صادر كند چرا كه شايد در يك مرحله ديگر ناچار باشد همان حكم را نقض كند.  با نگاهي به كارنامه فعاليت هنري شما، عليرغم اينكه در چند نمايش بازي كرده ايد و كارگردان هم بوده ايد، اما ظاهرا" دلبستگي تان بيشتر به نمايشنامه نويسي بوده و آن  را جدي تر دنبال مي كنيد. چرا تجربه هاي اجرايي را كنار گذاشته ايد؟ * بله. من بيشتر اهل نوشتن هستم وگاهي كه بازي يا كارگرداني مي كنم براي رسيدن به لحظات نابتر در نمايشنامه نويسي است. براي اينكه موقعيت هاي نوشتاري را بهتر بشناسم و در كل با صحنه مانوس تر باشم. نقد تئاتر را هم به همين دليل مي نويسم.  دليل گرايش شما به طنز چيست؟ در چند نمايشنامه اي كه از شما به اجراي عمومي گذاشته شده است، عنصر طنز بسيار پررنگ است.  * طنز و كمدي را بسيار دوست دارم و علاقه مندم كه در اين  زمينه كار كنم. در زندگي نيز معمولا" به وقايع نگاهي از سر شوخي دارم و معمولا" كمتر واقعه اي را جدي مي گيرم و اعتقاد هم دارم كه در كشورمان كاركردن در زمينه طنز(به  معناي درست آن)بسيار مشكل است. طنزي كه به قول يكي از نمايشنامه نويسان كشورمان مثل ليموشيرين باشد، ابتدا شيريني آن حس شود و بعد تلخي و گزندگي آن.  شما در زمينه نوشتن تدريس هم مي كنيد. وضعيت  نمايشنامه نويسي در دانشگاه ها و مراكز آموزش عالي چگونه  است؟ * بله چند ترم "گزارش نويسي "و چند دوره نمايشنامه نويسي  در شهرستانها و.. متاسفانه مطالعه كم شده و به تبع آن  افراد عموما" جوان كه به سمت نويسندگي روي مي آورند پس  از مدتي بي انگيزه مي شوند. به همه اين موارد اضافه كنيد وضعيت تئاتر و موقعيت معيشتي هنرمندان و.. كه دورنماي  مثبتي ندارد.  شما در نوشتن نمايشنامه الگوي خاصي را مدنظر داريد و روش ويژه اي را دنبال مي كنيد؟ * من به طور كلي آثار نويسندگان معاصر را بيش از نويسندگان كلاسيك مي پسندم و مثلا" پينتر، يونسكو و بكت  را به سوفوكل وشكسپير ترجيح مي دهم. گو اينكه در نوع  نوشتن نويسندگان معاصر با همه تلخي مضامين و نگاه  تراژيكي كه به جهان دارند، نگاه طنزآميز هم وجود دارد.  در اينجا بايد بگويم آثار" آريستوفان "،" مولير" و...  " برناردشاو" را نيز دوست دارم تلاش تمام  نمايشنامه نويسان ايراني را هم ارج مي نهم و از هر كدام  درسهايي آموخته ام.  آقاي اميني با توجه به اينكه شما عضو كانون ملي منتقدان  تئاتر هم هستيد وضعيت نقد تئاتر را در مطبوعات چگونه  مي بينيد و چه راه حلي براي بهبود اين وضعيت پيشنهاد مي كنيد؟ * اين رشته سر درازي دارد اما يك بار در يكي از جلسات  هيات مديره كانون درباره "تاليف قلوب" بين منتقدان و هنرمندان تئاتر صحبتهايي كردم كه البته اين اصطلاح  " تاليف قلوب" بين دوستان منتقد معروف شده اما كمتر كسي  به آن عمل مي كند. منظور من از اين اصطلاح اين است كه  بايد بين آنها كه كار به صحنه مي برند و آنها كه در مقام  نقد مي نشينند، تفاهم، همفكري و روحيه همكاري به وجود بيايد. هنرمندان بايد منتقدان را با تمام كاستي هايي كه  در اين زمينه وجود دارد بپذيرند و منتقدان نيز بايد ضعف هاي هميشگي كار هنرمندان از حرفه اي تا آماتور را از سر دلسوزي و بدون غرض و با مطالعه و دانش قوي گوشزد كنند. 
