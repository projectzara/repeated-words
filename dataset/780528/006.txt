 گروه اجتماعي: نخستين مجمع عمومي "انجمن دفاع از آزادي  مطبوعات" تشكيل شد.  به گزارش خبرنگار ما در اين جلسه كه با حضور اعضاي هيات  موءسس در ساختمان تعاوني مطبوعات كشور برگزار شد، آقايان  علي حكمت، كامبيز نوروزي، عبدالعلي رضايي، اكبر گنجي،  محسن كديور، ماشاءالله شمس الواعظين و حميدرضا جلايي پور به عنوان اعضاي اصلي شوراي مركزي موقت انجمن، ابراهيمباي  سلامي، رضا تهراني، علي مزروعي، فائزه هاشمي و شادي صدر به عنوان اعضاي علي البدل و عيسي سحرخيز، عليرضا علوي تبار و خانم قلي زاده به عنوان بازرس انجمن انتخاب شدند.  انجمن دفاع از آزادي مطبوعات سازماني غيردولتي(NGO)و متشكل از روزنامه نگاران و دست اندركاران مطبوعات،  استادان و دانشگاهيان، حقوقدانان نمايندگان مجلس و آن  دسته از صاحبنظران فرهنگي است كه از آزادي مطبوعات و اطلاعات دفاع مي كنند. در اساسنامه انجمن هدف آن تلاش در جهت استيفاي حقوق اساسي و تثبيت و توسعه آزادي مطبوعات و حمايت از دست اندركاران مطبوعات در جهت برقراري ثبات و امنيت حرفه اي با تكيه بر قانون اساسي و اعلاميه جهاني  حقوق بشر ذكر شده است اعتقاد به آزادي، استقلال و امنيت  مطبوعات در چهارچوب قانون اساسي، عدم اشتهار به تعرضهاي  غيرقانوني به مطبوعات و روزنامه نگاران و عدم مخالفت با حقوق اساسي مطبوعات يا ممانعت از استيفاي حقوق و آزاديهاي مطبوعات از جمله شرايط عضويت در انجمن است. 
