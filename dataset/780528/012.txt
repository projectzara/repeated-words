   گفت و گو با مترجم آثار امام خميني(ره)به زبان تركي  آذربايجاني سرآغاز، " دكتر حسين محمدزاده "، استاد زبان و ادبيات فارسي و تركي،  سالهاست كه به ترجمه آثار حضرت امام(ره)مشغول است.  همزمان با صدمين سال تولد حضرت امام خميني(ره)، گفت و گويي را با وي انجام داده ايم كه خلاصه اي از آن در پي  مي آيد.  * آقاي دكتر، شما چند جلد از آثار حضرت امام(ره)را به  تركي آذري ترجمه كرده ايد؟ - پيش از انقلاب، بسياري از پيام هاي امام را به تركي  ترجمه مي كردم كه در سطح وسيعي در منطقه آذربايجان و مناطق ديگر توزيع مي شد. در ميان اين پيامها، يادم هست  كه پيام امام مربوط به حادثه خونين 17 شهريور، چندين بار در شهرهاي مختلف آذربايجان تكثير و توزيع شد. نخستين  پيامي كه از حضرت امام ترجمه كردم، مربوط به سالهايي بود كه من در دانشسراي مقدماتي تبريز تحصيل مي كردم يك روز كه به خانه مي آمدم، عده اي را در مقابل مسجد" سيد حمزه " تبريز ديدم كه جمع شده بودند و پيام امام را كه به فارسي  چاپ شده بود، در دست داشتند. يك نسخه هم به دست من رسيد.  در كيفم پنهان كردم و به خانه آوردم و براي مادرم خواندم  و ترجمه كردم. از اينكه چرا بايد اكثريت مردم آذربايجان  كه خواندن و نوشتن مي دانند، اما با فارسي آشنا نيستند،  نبايد مفهوم اين پيام را دريابند، در رنج بودم. به دنبال  احساسي كه به من دست داد، آن را به تركي روان و سليس  ترجمه كردم و با دوستانم چند نسخه از آن را با كاغذ كاربن تكثير كرديم. اين، اولين ترجمه من ازآثار حضرت  امام بود.  * بعد از انقلاب اسلامي، از چه زماني به ترجمه آثار امام  پرداختيد؟ - بعد از انقلاب، گفتارها و نوشته هاي امام را به  مناسبت هاي گوناگون به زبان تركي آذري ترجمه مي كردم و در مطبوعات منتشر مي ساختم، تا آن كه پس از ارتحال حضرت  امام(ره)، از سوي "موءسسه تنظيم و نشر آثار امام "به اين  كار فراخوانده شدم. از آن تاريخ، اين كار را نظم و نسق  دادم و براساس برنامه اي منظم به ترجمه و تدوين و نشر آثار امام به زبان تركي آذري مشغول شدم. اين موءسسه،  تاكنون توانسته است از ميان ترجمه هايم، ترجمه كامل  وصيت نامه(با حواشي و فهارس كامل)كلمات قصار(با مقدمه و نوع بندي و فهارس)، نامه به گورباچف(با ضمايم) منشور روحانيت، مكتوبات عرفاني حضرت امام و نيز كتاب:  پدر، اي علمدار مكتب مظلوم اثر يادگار امام را به طرز نفيسي منتشر كند. گذشته از اين ها، ترجمه منظوم 64 غزل،  64 رباعي و يك ترجيع بند حضرت امام را نيز با نستعليق  زيباي" آقاي جواهري پور" منتشر ساخته ام. ترجمه كتاب " اربعين حديث "را هم به پايان رسانيده ام و به زودي  تحويل خواهم داد.  * آيا بابت ترجمه اين آثار، "حق الترجمه "هم دريافت  مي كنيد؟ - هيچگاه چنين تصوري نداشته ام، اگر هم مبلغي از جايي  پيشنهاد شده، بلافاصله آن را وقف نشر معارف تركي كرده ام.  * چه انگيزه اي شما را وادار به اين كار كرده است؟ - اين چيزي است كه از درون من مي جوشد. نمي توان آن را به زبان آورد. اما مي توانم بگويم كه بويژه پس از انقلاب و علي الخصوص پس از ارتحال امام، تلاشم پيوسته اين بوده  است كه در تركي آذري، زبان امام باشم از اين رو، بارها پيش آمده كه ساعتها و روزها، در برگردان چند جمله و يا چند مصراع افت و خيزهاي رواني و كلنجارهاي ذهني پيدا كرده ام، دلم خواسته است كه بتوانم تمام ابعاد وجودي  شخصيت امام در اين جملات بي جان تبلور پيدا كند و خواننده تركي زبان را به سيره علمي و اخلاق رباني امام  سوق دهد و به نظر خودم، به فضل الهي در بيشتر موارد هم  توفيق حاصل كرده ام.  * در ترجمه آثار حضرت امام، آيا با دشواري هاي خاصي هم  رودررو شده ايد؟ - برگردان آثار امام، هم بسيار آسان است و هم بسيار سخت.  آسان از اين جهت كه امام پيوسته با ذهني بيدار و دلي  روشن حرف مي زد. ادراك يك انسان عادي يا يك فيلسوف، از سخن امام يكسان است. سخن امام، بسيار روشن و خودماني و در جاي خود، فوق العاده صريح، افشاگر و كوبنده است. در اين ميدان، مجامله و مغالطه و سفسطه را راه نيست. مثل آب زلال و روان و مايع شفافي، جريان و سيلان دارد. حتي  مكتوبات عرفاني و تفاسير قرآني امام نيز، عاري از هرگونه  غلاظ و شداد موجود در متون مشابه است. اين است كه من  مترجمان آثار امام را خوشبخت ترين مترجمان به حساب مي آورم كه با دشواري انتقال مفهوم رودررو نخواهند شد.  اما، از سوي ديگر، از آن جهت كه مترجم متعهد در زبان  مقصد، در واقع به جاي امام مي نشيند، كار بسيار دشوار و فوق العاده سخت و توان فرسا مي شود. مترجم آلوده به  گناهي چون من، بايد بتواند شبه شخصيت الهي آن روح  خداگونه را در خود پيدا كند و هنگام حرف زدن در زبان  مقصد، چون او بينديشد، چون او نگاه كند و چون او زندگي  نمايد. بسياري از اشعار امام را من بعد از نيمه هاي شب و در ميان هاله اي از احساس و عاطفه و امواج متلاطم درون و دلي خسته ترجمه كرده ام و گاه شده است كه بر گردان برخي  از مصاريع و ابيات كه بر روي كاغذ نيامده، بعد، از يادم  رفته است و ديگر نتوانسته ام به همان گونه كه آن شب ترجمه كرده بودم، ديگر بار ترجمه كنم.  * زبان تركي، تا چه اندازه قادر به حفظ و انتقال آثار فلسفي و سياسي امام است؟ - مي دانيد زبان تركي يكي از زبان هاي اصيل ايراني است و به دليل التصاقي و كوتاه صائت بودن و غناي مخزن واژگان و داشتن قانون هماهنگي اصوات و استحصال نامحدود واژه، از شايسته ترين ظروف براي بيان مفاهيم فلسفي و سياسي است و در ايران، داراي پشتوانه عظيمي از دريايي از متون نظم و نثر مشحون از معارف اسلام و مفاهيم قرآن است و سنت تصنيف،  تاليف و ترجمه آثار فلسفي و عرفاني اسلامي در اين زبان،  به ده قرن پيش برمي گردد آثاري نظير" قوتادغو بيليغ "، " كتاب ده ده قورقورد"،" عتبه الحقايق "،" نهج الفراديس "، " ديوان حكمت "،" حديقه السعدا"، كه قرنها پيش از اين در ايران تاليف شده اند، به اين زبان ريشه بسيار مستحكم  كتابت بخشيده اند. از اين رو، مترجم مسلط به دقايق و ظرايف اين زبان گرانسنگ، اگر به پشتوانه و سنن گذشته  اتكا كند، در انتقال عميق ترين مفاهيم فلسفي و عرفاني و سياسي سختي نخواهد كشيد و در پهنه اي بسيار گسترده،  تركتازي خواهد كرد.  * آيا شما در تدريس دانشگاهي خود، از آثار حضرت امام هم  استفاده مي كنيد؟ - بله، تدريس دو واحدي "زبان و ادبيات تركي "از سال 1370 به عهده اينجانب است و در اغلب دانشگاه هاي تهران، اين  دو واحد درسي را با دانشجويان آذري كار كرده ام در كتاب " برگزيده متون نظم و نثر تركي "كه به همين منظور چاپ  كرده ام، ترجمه برخي از اشعار و فرازهايي از آثار منثور امام را آورده ام.  گذشته از آن، در درس "مباني ترجمه و نگارش "نيز دانشجويان آذري و ترك زبان را وادار مي كنم كه بر روي  ترجمه هاي تركي و متون فارسي آثار امام تحقيقات تطبيقي  انجام دهند. من اميدوارم كه با گسترش تركي پژوهي در ايران و تاسيس رشته هاي "زبان و ادبيات تركي "در دانشگاه ها و آشنايي عالمانه جوانان آذربايجان با دقايق  زبان تركي، بتوان سنت پسنديده ترجمه متون فلسفي و عرفاني  و كلامي در اين زبان را دوام بخشيد و كليه آثار حضرت  امام را در اين قالب توانمند و پراحساس و پرعاطفه ريخت.  تركي، زباني است كه بايد در داخل كشور به آن پرداخته شود.  دشمن در بيرون از مرزها با شيوه هاي نژادگرايي و در درون مرزها با سياست تركي ستيزي، از اين زبان به عنوان  وسيله اي در چهارچوب يك طرح موذيانه براندازي سوءاستفاده  مي كند. خنثي كردن اين سياست ها به عهده نسل انقلابي  جوان ما است.  * استاد، شما گذشته از آثار امام، ترجمه هاي ديگري هم به  زبان تركي داريد؟ - از سال 1369 هفته نامه "سهند"(وابسته به روزنامه  اطلاعات)را به زبان تركي آذري مي نويسم و منتشر مي كنم،  دويست مقاله و سخنراني از رهبر معظم انقلاب اسلامي را در كنار برگردان هايي از قرآن مجيد، نهج الفصاحه،  نهج البلاغه توانسته ام منتشر كرده ام. يكي از آرزوهايم  اين است كه "بنياد نشر متون اسلامي به تركي آذري "با حمايت هاي دولتي و رسمي تاسيس شود و بتوانم به كارهاي  خود و دوستانم سروسامان بدهم. 
