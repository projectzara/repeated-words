 * در كشور ما تحولات اجتماعي و نيز نقشي كه ادبيات در تلطيف و نيز برجسته كردن وقايع سياسي اجتماعي دارد، در زمان مشروطه به اوج خود رسيد و شاعران ونويسندگاني چون  عارف، جهانگيرخان صوراسرافيل، ميرزاده عشقي و... با شعرها و نوشته هاي خود، كمكهاي شايان توجهي به اين نهضت  كردند. كتاب" داستان ادبيات و سرگذشت اجتماع "كه شاهرخ  مسكوب آن را نوشته و انتشارات فرزان روز، به چاپش رسانده  است، از معدود پژوهشهاي قابل اعتناء در اين زمينه است.  موءلف با انتخاب دوره زماني 1300 تا 1315 كه همزمان با سربركشيدن و استيلاي استبداد رضاخاني است، شاعران و نويسندگان اين دوره و نوع نوشته هاي آنها را تحليل و بررسي كرده است.  * نيكوس كازانتزاكيس در كشور ما نويسنده اي شناخته شده  است و نوشته ها و آثار وي به خصوص رمانهاي جذاب و انديشمندانه اش كه در تمامي آنها مباحث اخلاقي نساني را با روحيات مذهبي شخصيتها پيوند زده، همه گاه مورد اقبال  علاقه مندان قرار داشته است. رمانهايي چون "آزادي يا مرگ " ،" زورباي يوناني "،" آخرين وسوسه مسيح "از جمله اين آثار هستند. از كازانتراكس رمان "مسيح بازمصلوب" نيز به زبان  فارسي ترجمه شده بود، اما دكتر محمود سلطانيه كه پيش از اين يكي دو اثر سنگين روانشناسي از" يونگ "را ترجمه  كرده، رمان "مسيح بازمصلوب" را نيز ترجمه و از سوي  انتشارات جامي روانه بازار نشر كرده است. "مسيح باز مصلوب" داستان كشيش جواني را بازگو مي كند كه به دنبال  مسيحيت درمعناي حقيقي آن است، همچنانكه كازانتزاكيس -  نويسنده اثر- خود كشيشي بود كه آراء و عقايد نويني را در دين مسيحيت رواج و رونق داد. آرايي كه بر اخلاق به عنوان  گوهر دين تكيه داشت.  * اكثر آثار" زيگموند فرويد" روانشناس بنام اروپايي به  زبان فارسي ترجمه شده اند، اما درباره زندگينامه اين  نابغه علم روانشناسي تنها دو كتاب به زبان فارسي موجود است، اول بررسي زندگي و آثار وي كه در مجموعه  بنيانگذاران فرهنگ امروز و از سوي انتشارات طرح نو به  چاپ رسيده و دوم فيلمنامه اي حجيم از" ژان پل سارتر" كه  با برگردان قاسم روبين و از سوي نشر نيلوفر منتشر شده  است تازه ترين اثر در اين زمينه، "رنج روح "نام دارد كه  ايروينگ استون، نويسنده رمان معروف "شور زندگي "- زندگي  ونسان ونگوگ - آن را نوشته است و پرتو اشراق برگردان  فارسي اش نموده و دو انتشاراتي موج و نشر نخستين با همكاري پخش اختران روانه بازار نشر كرده اند.  * توجه به مباحث روز سياسي از جمله دغدغه هاي گروهي از نويسندگان و ناشران است كه با سفارش دادن به بعضي از نويسندگان و اهل قلم مباحثي چون احزاب و جامعه مدني را به چاپ مي رسانند.  تازه ترين اثر در اين زمينه، "جامعه مدني ايران بسترهاي  نظري و موانع "اثر مجيد محمدي است كه از سوي نشر مركز به  چاپ رسيده است. اين كتاب در كنار شرح و بيان مباني نظري  و عام مفهوم جامعه مدني، عوامل و شرايط مساعد ونامساعد براي تحقق آن در ايران را تحليل كرده است.  " محمدي "پيش از اين درباره جامعه مدني، كتابي را با همكاري نشر قطره به چاپ رسانده بود. نشر مركز كتاب " هيجدهم برومر" ماركس را كه از جمله آثار كلاسيك به شمار مي رود، با ترجمه باقر پرهام براي دومين بار به چاپ  رسانده است.  * نيچه از جمله متفكراني است كه چاپ كتابهايي درباره يا ترجمه آثار وي استقبال خوانندگان ايراني را در پي دارد.  تازه ترين اثري كه به زندگي و آثار نيچه مي پردازد،  " نيچه "اثر ژيل دلوز فيلسوف و نيچه شناس فرانسوي است كه  نشر گفتار با ترجمه "پرويز همايون پور" انتشار داده است،  پيش از اين دكتر عزت الله فولادوند، در مجموعه  بنيانگذاران فرهنگ امروز كتابي را درباره نيچه به همت  انتشارات طرح نو به چاپ رسانده بود.  * اين روزها كه بسياري از مباحث فلسفي - كلامي از سوي  گروههاي فكري مختلف طرح و بحث مي شود، مراجعه به آراء و انديشه هاي انديشمندان و روحانيان مسلمان و اهل درد،  مي تواند بعضي از گرهگاههاي فكري را براي نسل جوان باز نمايد. بر همين بنياد، مراجعه به آثار و نوشته هاي شهيد مطهري، مي تواند كژتابيها و كج فهمي ها را از پيرامون  بعضي مسائل و موضوعات بزدايد. "آسيبشناسي ديني از ديدگاه مطهري "كه با همت دو تن از پژوهشگران حوزه هاي  علوم اسلامي - سيدمهدي جهرمي و محمدباقري - و از سوي  انتشارات هماهنگ منتشر شده است، از جمله اين آثار است كه  مي تواند بخشي از پرسشهاي مهم نسل جوان امروز را پاسخي  منطقي و مستدل دهد.  * در نهايت آن كه در زمينه نمايشنامه و فيلمنامه نيز نمايشنامه" روياي نيمه شب تابستان "اثر ويليام شكسپير با ترجمه محمود كريمي حكاك(انتشارات لوح سيمين)، دو فيلمنامه دو زن اثر تهمينه ميلاني(نشر توفيق آفرين)و ويريديانا اثر شاخص لوئيس بونوئل با ترجمه پيام يزدانجو (نشر ديگر)روانه بازار نشر شده اند. 
