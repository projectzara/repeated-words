 گروه اقتصادي: پيش از ظهر ديروز جمعي از صاحبان صنايع  كوچك و بزرگ كشور در نشستي با غلامرضا شافعي وزير صنايع،  مسائل، مشكلات، محدوديت ها و موانع اجرايي و قانوني  فعاليت خود را بازگو كردند.  به گزارش خبرنگار ما اغلب مشكلات و مسائل مطرح شده از سوي صاحبان صنايع و واحدهاي توليدي به دريافت تسهيلات  اعتباري و بانكي و همراهي سياست هاي توليدي با سياست هاي  بانكي اختصاص داشت.  وزير صنايع نيز با تاييد بسياري از مسائل و مشكلات مطرح  شده از سوي صنعتگران با تاكيد بر اينكه اختصاص منابع  ريالي به واحدهاي توليدي - صنعتي برعهده دولت است،  خاطرنشان كرد: اگر قرار باشد كالاي ساخت داخل گران تر از كالاهاي خارجي باشد و از طرف ديگر ساخت يك كالا با تزريق هاي مالي بي حد و اندازه دولت همراه باشد، در درازمدت صنعت كشور نمي تواند روي پاي خود بايستد و منافع  ملي از اين رهگذر بيش از آنكه بخواهد سود ببرد، ضرر خواهد كرد.  در نشست ديروز وزير با صنعتگران يك صنعتگر ضمن تشريح  مسائل و مشكلات واحد توليدي خود در نهايت به اين جمله  بسنده كرد كه ما از شما پول، ارز و امكانات نمي خواهيم،  فقط كاري كنيد كه سياستگزاري در بخش توليد با سياست هاي  پولي و مالي هماهنگ باشد.  يكي ديگر از صنعتگران از دولت خواست ساخت قطعات براي  ماشين آلات صنايع نساجي را مشمول استاندارد اجباري كند تا توليد كالاها با كيفيت برتر تضمين شود.  صنعتگر ديگري با ذكر آماري مربوط به صادرات كشور تركيه  گفت: تركيه در سال 1376 حدود 83 ميليون دلار حوله صادر كرده است در حالي كه ايران در اوج صادرات كه مربوط به  سال 1356 است حدود يك ميليون دلار صادرات داشته است و اكنون نيز اين كالا را صادر نمي كند.  محمدرضا انتظاري صنعتگري از يزد از مشكلاتي سخن گفت كه  طي 15 سال گذشته براي راه اندازي چندين واحد توليدي از سر گذرانده است وي در توضيح خواسته اش گفت: براي  راه اندازي چندين واحد توليدي 500 ميليون تومان  سرمايه گذاري كرده ام ولي هنوز در آغاز راهم. از ما كه  گذشت و نتيجه اي نبرديم ولي اگر علاقمند به توسعه صنعت  هستيد اين برخوردها را با هيچكس نكنيد.  در اين ديدار چگونگي اعطاي تسهيلات بانكي به  سرمايه گذاران، تامين مواد اوليه، صرفه جويي ارزي و همچنين نحوه رفع كمبود ارز و نقدينگي و مشكلات گمركي  مورد بررسي قرار گرفت.  در اين ديدار معاونان و مديران كل وزارت صنايع نيز شركت  داشتند و بر ضرورت توجه بيشتر به طرحهاي داراي اولويت،  رفع مشكلات مربوط به واريزنامه ها، افزايش بهره وري،  تامين به موقع مواد اوليه، اعطاي تسهيلات تبصره اي و غيرتبصره اي جهت تكميل سريعتر طرحهاي نيمه تمام تاكيد شد.  وزير صنايع با اشاره به تخصيص 400 ميليون دلار ارز به  صورت فاينانس ازسوي بانك مركزي براي بخش صنعت در سال  جاري گفت: وزارت صنايع از اين محل به توليد كنندگاني كه  توان صدور محصول توليدي خود را داشته باشند و محصول آنها صرفه جويي ارزي در بردارد، ارز اختصاص خواهد داد.  غلامرضا شافعي خاطرنشان ساخت: استفاده كنندگان از اين  ارزها بايد متعهدشوند، ارز دريافتي را از محل صدور كالاهاي توليدي خود به بانك مركزي پرداخت كنند.  وي با اشاره به اينكه در سال هاي اخير دهها ميليارد دلار ارز براي انجام سرمايه گذاري هاي جديد صنعتي به  صنعتگران پرداخت شده است اظهار داشت: توليدكنندگاني كه  براي توليد خود برنامه ريزي مناسب كرده بودند توانستنداز اين امكان استفاده كنند و سهم توليدات خود را در بازارهاي داخلي وخارجي افزايش دهند.  وي افزود: منابع ريالي و تسهيلات ارزان قيمت قابل  پرداخت به صنعتگران براي انجام سرمايه گذاري هاي جديد محدود است و تسهيلات تبصره اي قابل پرداخت از اين محل  توسط مسئولان استان ها به طرح ها اختصاص خواهد يافت ضمن  اينكه سرمايه گذاران مي توانند با انتخاب شركاي خارجي  علاقه مندبه همكاري، طرح هاي خود را به صورت بيع متقابل  (باي بك)اجرا كنند.  شافعي در اين جلسه بر ضرورت بهبود كيفيت محصولات توليدي  و دريافت استانداردهاي بين المللي براي فراهم كردن امكان  حضور بيشتر در بازارهاي جهاني تاكيد كرد. 
