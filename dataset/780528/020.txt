 تهران- خبرگزاري جمهوري اسلامي: با 200 ميليارد ريال  اعتبار اعطايي از سوي صندوق حمايت از فرصت هاي شغلي حدود 24 هزار شغل در مناطق شهري و روستايي كشور در سال جاري  از طريق اين صندوق ايجاد مي شود.  نادر بيات عضو هيات مديره و معاون تسهيلات صندوق حمايت  از فرصت هاي شغلي وزارت كار و امور اجتماعي ديروز در حاشيه گردهمايي يك روزه بررسي برنامه ها و پيشبرد اهداف  صندوق حمايت از فرصت هاي شغلي اعلام كرد: اعتبارات امسال  صندوق به طور عمده به طرحهاي خود اشتغالي و نيمه تمام  تخصيص مي يابد. معادل 50 درصد اين اعتبارات در مناطق  شهري و 50 درصد در مناطق محروم روستايي هزينه مي شود.  وي اظهار داشت: صندوق حمايت از فرصت هاي شغلي در سال  گذشته 16 ميليارد ريال اعتبار براي اجراي طرحهاي خود اشتغالي در مناطق شهري و 47 ميليارد ريال در مناطق محروم  روستايي هزينه كرد. وزير كار و امور اجتماعي نيز ديروز در گردهمايي بررسي برنامه ها و پيشبرد اهداف صندوق حمايت از فرصت هاي شغلي گفت: وزارت كار متولي اشتغال نيست، اما از طريق اين صندوق، ايجاد فرصت هاي اشتغال را در مناطق  محروم آغاز كرده است.  حسين كمالي گفت: ايجاد اشتغال در مناطق محروم، با تاسيس  كارگاه هاي توليدي و يا پرداخت وام اشتغال از سوي صندوق،  صورت مي گيرد.  وي به ضرورت گسترش فرصت هاي شغلي به خصوص در مناطق  روستايي اشاره كرد وگفت: ايجاد درآمد براي روستائيان  بهترين شيوه جلوگيري از مهاجرت آنان است.  وي افزود: واگذاري كارگاه هاي ايجاد شده به قيمت تمام  شده به كساني كه با طي كردن دوره هاي آموزشي در اين  واحدها مشغول بكار شده اند، بهترين راه توسعه اشتغال،  تشكيل كارگاه هاي بيشتر و به دنبال آن ايجاد فرصت هاي  شغلي جديد است. كمالي گفت: سهم وزارت كار و امور اجتماعي  در ايجاد فرصت هاي شغلي بسيار پايين است، زيرا يك هزارم  اعتبارات عمراني كشور در اختيار اين دستگاه قرار مي گيرد و دستگاه هاي ديگر كه بقيه اعتبارات را در اختيار دارند،  از حيطه ايجاد اشتغال كناره گيري مي كنند.  وي افزود: فرهنگ تعاون و همكاري در كشور در سطح مطلوب نيست و حتي ازطريق مدارس آموزش داده نمي شود، در حالي كه  روحيه تعاون و همكاري باعث رشدعمومي جامعه خواهد شد. 
