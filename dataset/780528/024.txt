 در هفته اي كه گذشت، روءساي بانكهاي كشاورزي و توسعه  صادرات به مناسبت فرا رسيدن هفته بانكداري اسلامي، ضمن  شركت در جلسات مطبوعاتي به پرسشهاي خبرنگاران پاسخ گفتند.  نفس چنين عملي از جهت فراهم آوردن زمينه اطلاع رساني  وسيع در جامعه ستودني است و جاي تشكر دارد اما وظيفه  مطبوعات علاوه بر انعكاس اين گزارشها، انتشار نقد و بررسي چنين گزارش هايي است. در اين زمينه يادآوري نكات  زير به نظر ضروري مي رسد:  1- بازده اعتبارت اعطاء شده:  به ويژه در مصاحبه مدير عامل محترم بانك كشاورزي بر حجم  اعتبارات اعطايي به كشاورزان به عنوان يك نكته مثبت در كاركرد اين بانك تاكيد شد. البته وظيفه بانك كشاورزي  سرمايه گذاري در امور كشاورزي و ارائه خدمات بانكي به  كشاورزان است اما واقعيت اينجاست كه ما هر سال شاهد هستيم بانك كشاورزي از ارقام بزرگي به عنوان حجم  اعتبارات اعطايي به كشاورزان ياد مي كند، بي آنكه به  بهره وري اين حجم از سرمايه يا موارد مصرف آن اشاره  دقيقي داشته باشد. يادآوري اين نكته ضروري است، كه در بخش كشاورزي ما شاهد وقايع خوشايندي نيستيم. نياز به  واردات گندم و غله هر سال افزايش مي يابد. عدم قطعيت در بخش كشاورزي به دليل افزايش خسارات ناشي از خشكسالي و يا حتي درباره ارائه راه حل چيزي نمي شنويم. از سوي ديگر به  نظر مي رسد، بخش عمده اي از اين اعتبارات براي هزينه شدن  در موارد مصرفي پرداخت مي شود كه با هدف اصلي بانك  كشاورزي در تناقض است.  2- دولت كارگزار يا مالك:  در مصاحبه مدير عامل بانك توسعه صادرات به برخي نكات  درباره ارتباط اين بانك با دولت اشاره شد، از جمله  پرداخت هفتاد درصد سود بانك به عنوان ماليات به دولت.  به نظر مي رسد ظرف 20 سال گذشته عليرغم دولتي بودن  بانكها مديران و مسئولان بانكهاي كشور ضمن كسب تجربه  وحرفه اي شدن در كار خود، اينك تصور دقيقتري از كاركرد كارآيي بانكها بدست آورده اند و اين خود مي تواند تاييدي  بر لزوم فعال شدن بخش خصوصي در بخش بانكداري باشد.  بانكهاي دولتي در حال حاضر گرچه به عنوان قلكهاي مردم  براي پس انداز عمل مي كنند اما دستورالعمل هاي دولتي،  تبصره هاي تكليفي و ماليات بالايي كه بايد به دولت  پرداخت كنند، عملا" اختيار شكستن اين قلكها را به دولت  واگذار كرده است و اين امر ضمن كاستن از كارآيي آنها،  ساختار مديريتي اين سازمانها را دچار چنان محدوديتهايي  كرده است كه ذهن و نيروي ايشان را تماما" صرف مسائل  داخلي مي كند.  نكته ديگري كه از هر دو مصاحبه نتيجه گرفته مي شود،  اولويت توزيع و باز توزيع منابع موجود به ايجادمنابع در دستور كار بانكهاست به نظر مي رسد مسائل داخلي ناشي از محدوديتها باعث شده است تا بانكهاي ايراني به دنبال بدست  آوردن سهمي در بازار بين المللي نباشند و عليرغم موقعيت  مناسب و توانايي هاي بالقوه ايران، سهم بسيار اندكي در سيستم بانكداري منطقه خاورميانه داشته باشند. در نتيجه  تنها براي بانكها منابع داخلي باقي مي ماند ومنابع خارجي  جديدي ايجادنمي شود.  در بيستمين سال فعاليت انحصاري بخش دولتي در بانكداري  عليرغم اثبات لزوم اصلاحات در اين بخش، هنوز استراتژي  مشخصي براي آغاز اين اصلاحات تدوين نشده است و متاسفانه  ادامه وضعيت فعلي با انباشت هزينه هاي ناشي از اشتباهات  تكراري مي تواند باعث ركود شديد و ناگهاني اقتصاد كشور شود. سيستم بانكداري ايران امروز از گسترش مناسب شبكه  خدمات داخلي و نيروي انساني كارآمدي برخوردار است. با فراهم آوردن زمينه مناسب براي آن و مجاز دانستن حضور بخش  خصوصي، بانكداري فرصت شايسته اي خواهد داشت تا چشم اندازهاي پراميدي را در افق اقتصادي كشور ايجاد كند.  علي دادپي 
