   طرح از: افشين سبوكي  نگاهي به مناسبات نسل ها در عصر ارتباطات ماهواره اي  تفاوت ديدگاه ميان نسل جديد و قديم، در سراسر جهان بروز كرده است، اما در نهايت نسل نوين زندگي را برپايه  مناسبات عادلانه و صلح آميز جست وجو مي كند پيش درآمد پيامدهاي حتمي و اجتنابناپذير عصر ارتباطات و ابررسانه هاي ماهواره اي، در مناسبات خانوادگي و روابط نسل ها به صورتي غم انگيز نمودار شده است. بسيارند پدراني كه از فرزندانشان به دليل تمرد و نصيحت ناپذيري  گله مندند و مادراني كه به همين گونه از حرف نشنوي  فرزندان خود شكوه سر مي دهند. اين گلايه ها كه از ژرفاي  علاقه و دلسوزي نسل قديم نسبت به نسل جديد برمي خيزد،  منحصر به يك سرزمين و كشور بخصوصي نيست مگر نه آنكه يك  استاد دانشگاه در هند گفته است كه رايانه ها فرزندان ما را ربوده اند و مناسبات ظريف و ريشه دار خانوادگي و فاميلي را آسيبپذير كرده اند و يا در كانادا، پدران و مادران در يكي از شهرهاي همجوار با ايالات متحده آمريكا درصدد تشكيل انجمني براي احياء مناسبات خانوادگي و روابط گرم فاميلي و رفت و آمدها برآمده اند و در كشور ما نيز كم نيست تعداد پدران و مادراني كه فرزندانشان را حرف  نشنو و سر به هوا مي دانند. يكي از خوانندگان همشهري سخت  گله كرده است كه پسر جوانش رغبتي به موسيقي آرام و پرمهر ايراني نشان نمي دهد و دايم درصدد يافتن نوارهاي تازه از موسيقي تند خارجي است، يا پدري كه با دلواپسي از تندروي هاي سياسي فرزند دانشجويش سخن مي گويد و اين گونه  استدلال مي كند كه بازگويي يك عمر تجربه اجتماعي و سياسي  او براي مهار فرزندش سودمند نيست زيرا او شور ديگري در سر دارد! و واقعيت اين است كه عصر ارتباطات، نسل ديگري  را پرورانده است نسلي كه از لحاظ دانش و اطلاعات فراگير با هيچكدام از اسلافش در قرون و اعصار گذشته قابل مقايسه  نيست، نسلي كه اگر چه در مناطق جغرافيايي گوناگون جهان،  يك فصل مشترك دارد و آن تعريف زندگي برمبناي دگرگوني هاي  تازه و دستاوردهاي نوين دانش بشري است و اين تعريف نه  تنها در قالب تنگ انحرافات و فساد اخلاقي نمي گنجد، بلكه  دورنماي روشني از زندگي صلح آميز و آميخته به مناسبات  استوار بر تفاهم ميان انسان ها ترسيم مي كند اما تفاوت  ديدگاه دو نسل، مناسباتي را فروريخته و در سراسر جهان  مشكلاتي پديد آورده است. گزارش حاضر را به بررسي برخي  مشكلات ناشي از شكاف ميان نسل ها در جامعه خودمان اختصاص  داده ايم.  در يك صبحگاه تابستاني، روي يكي از نيمكت هاي پارك  قيطريه كه در يك روز ثابت هفته پاتوق 5 نفر از همشهريان  بازنشسته با موهاي سپيد، به بازگويي مشكلات روزمره و گاه  نيز خاطرات آن دوران و لطيفه و چيستان از اينجا و آنجا مي پردازند، يكي از آنها با حرارت از پسرش حرف مي زند:  " هر چي مي خواست برايش فراهم كردم با قرض و قوله برايش  يه ماشين سواري جور كردم، بعد گفت كامپيوتر مي خواد،  دوباره زيربار مقداري قرض رفتم و برايش كامپيوتر هم  خريدم فقط ازش خواهش كردم موهايش را مرتب كند و يه خرده  هم به فكر زندگي باشد. همه اش مي گويد كه من دركش  نمي كنم. اگر اهل سيگار و اينجور چيزها بود، مي گفتم  منحرف شده، اما تا دلت بخواهد كتاب مي خواند اما از من  حرف شنوي ندارد. هنوز نفهميده ام چه مي خواهد؟"  جواني با اين مشخصات را بيشتر ما مي شناسيم، در همسايگي  ما، در ميان فاميل هم نظيرش را مي بينيم. او واقعا" آدم  متمرد و نامطلوبي نيست. عصرما، توقع و انتظارات همچون او را دگرگون كرده است. او در شبانه روز در معرض هزاران  پيام قرار دارد، از همه جاي جهان... پيام ها اعم از شنيداري، ديداري و مكتوب از زندگي هاي گوناگون مي گويند و يا به نمايش مي گذارند. سرعت و شتاب تحولات در عصر ما،  نسل مخصوص به خود را آفريده است و بشر در راهي قدم  گذاشته و زندگي و مناسبات نويني را پي مي ريزد.  تغيير و دگرگوني از ويژگيهاي جوامع بشري است. نسلها از پي هم مي آيند. هر نسل تجربيات نسل قبل را باتجربيات خود درآميخته و به يافته هاي جديدي دست مي يابد كه تغييراتي  را در روش زندگي او پديد مي آورد. تا به حال اين تغييرات  به كندي و در درازمدت انجام گرفته است، اما امروزه رشد سريع وسايل ارتباطي و سرعت انتقال اطلاعات و استفاده از وسايل ارتباطي نظير ماهواره، رايانه، اينترنت و حتي  تلويزيون و راديو سبب شده تا روند اين تغييرات سرعت  بيشتري به خود بگيرد و همين سرعت در تغييرات اجتماعي  باعث به وجود آمدن نوعي ناسازگاري رواني، اجتماعي و اخلاقي بين نسل گذشته و امروز شده است.  شكاف بين نسلها پديده اجتماعي است كه تمام جوامعي كه  خواهان استفاده از تكنولوژي و صنعت هستند خواه ناخواه با آن مواجه مي شوند و هرچه بر سرعت پيشرفتهاي مبتني بر دانش فني افزوده مي شود تعارض ميان نسلها نيز عميق تر خواهد شد.  اما نكته قابل توجه نحوه رويارويي دو نسل با اين پديده  است. اتكاء نسل جديد به فن آوريهاي جديد در تمام زواياي  زندگي اجتماعي باعث به وجود آمدن نوعي تفكر خود محوري در ميان آنها شده به طوري كه خود را آگاه تر از گذشتگان  مي دانند و ديگر حاضر به پذيرفتن تجربيات نسل گذشته  نيستند.  محسن كشوري دانش آموز سال آخر دبيرستان در اين مورد مي گويد: "من فكر مي كنم علت اصلي اختلاف بين نسلها به  خاطر تفاوت نوع نگرش دو نسل است. دنياي امروز با سرعت و شتاب زيادي در حال تحول و پيشرفت است و جوان هم كه  علاقه مند است چيزهاي جديدي را ياد بگيرد با اين  پيشرفتها همگام مي شود، اما نسل گذشته ما هنوز خودش را با اين تغييرات تطبيق نداده است و هنوز از سنتهاي  قديمي اش پيروي مي كند و انتظار دارد جوان امروز هم  همانطور كه او مي خواهد رفتار كند. من به عنوان يك جوان،  اطلاعات زيادي دارم كه قديمي ترها ممكن است اين اطلاعات  را نداشته باشند و از طرف ديگر من اطلاعات مورد نيازم را از طريق وسايل ارتباطي كه امروزه وجود دارد تامين مي كنم  و كمتر محتاج استفاده از اطلاعات قديمي بزرگترها هستم.  از طرف ديگر اطلاعات من به روز است و همه مسائل را شامل  مي شود چه مسائل علمي و چه مسائل اجتماعي، سياسي و اقتصادي. به عقيده من اين بعضي از بزرگترها هستند كه  نسبت به اعتقاداتشان تعصب به خرج مي دهند. يعني حاضر نيستند بپذيرند كه جوانشان از نظر زماني يك قدم از آنها جلوتر است و به همين اندازه يك قدم مسائل جديدي را مي داند. درست است كه هميشه گفته اند بايد از تجارب بزرگترها استفاده كرد اما خود بزرگترها بايد درايت داشته  باشند كه با جوانان امروز كه خواسته هايش با گذشته خيلي  فرق دارد چطور رفتار كنند و او را بپذيرند. بزرگترها مي توانند راهنمايي كنند و تجربه هايشان را به جوانان  منتقل كنند اما جوان را آزاد بگذارند كه آن را بپذيرد يا نه؟"  از طرف ديگر نسل گذشته نيز خواهان اين است كه همچون  گذشتگانش مورد احترام و توجه جوانان باشد و بنابراين  باور كه بدون استفاده از راهنماييها و تجارب او نسل  امروز نمي تواند راه سلامت و سعادت زندگي را بيابد سعي  دارد آموخته هايش را به آنها منتقل كند، ليكن عملكرد ناموفق و تحكم آميز اين نسل در انتقال تجربه و حتي  انتقال فرهنگ باعث عميق تر شدن اين شكاف مي شود.  خانم ميانسالي كه مادر 2 دختر دانشجو و يك پسر دبيرستاني  است در ارتباط با علت ايجاد شكاف بين نسلها معتقد است:  در قديم براي بزرگترها احترام زيادي قايل بودند، چون  خودشان را محتاج بزرگترها مي دانستند و متوجه بودند كه  تلاش و زحمت آنها است كه مي توانند امروز بهتر زندگي  كنند، اما امروزيها فكر مي كنند خودشان همه چيز مي دانند.  جوانهاي امروز فكر مي كنند اگر چهار تا كتاب خواندند و پشت رايانه نشستند همه چيز تمام است به همين خاطر است كه  نسل امروز، چنان به دانسته هاي خود مغرورند كه غير از خودشان هيچ كس را نمي بينند. خانواده هايشان را قبول  ندارند همانطور كه جوانان انتظار دارند بزرگترها آنها را درك كنند آنها هم بايد بزرگترها را درك كنند. پيشرفت هيچ  تضادي با احترام به بزرگترها ندارد. متاسفانه نسل جوان  ما اين را نمي دانند در حالي كه با تكيه به تجربه  بزرگترهاست كه مي توانند راهشان را پيدا كنند، البته  بعضي از بزرگترها هم مقصر هستند چون فرزندانشان را خيلي  پرتوقع بار مي آورند. تمام وسايل رشد و ترقي را براي  بچه ها آماده مي كنند ولي خودشان درجا مي زنند، بنابراين  نمي توانند با توقعات فرزندشان كنار بيايند و همين باعث  اختلاف مي شود. " شكاف بين نسلها اگرچه در تمامي روابط اجتماعي قابل رويت  است اما بيشترين نمود آن را ميان خانواده ها مي توان ديد.  گذر از زندگي سنتي و مدرنيزه شدن زندگي كه حاصل صنعتي  شدن جامعه است عامل ديگري در ايجاد شكاف و اختلاف بين  نسلها به حساب مي آيد.  خانواده اي كه از يك زندگي سنتي جدا شده و وارد زندگي  مدرن صنعتي شهري مي شود نمي تواند به سرعت خود را با محيط و فن آوريهاي جديدي كه وارد زندگي او مي شود وفق  دهد، اما فرزندان اين خانواده آمادگي بيشتري براي پذيرش  اين تغييرات خواهند داشت.  به بيان ديگر ميزان سازگاري و پذيرش فرزندان بيشتر خواهد بود و به اين ترتيب فرزندان كه خود را متعلق به عصر فن آوري مي دانند حاضر به تبعيت از سنتهاي قديمي خانواده  نخواهند بود و اين اختلاف بين جوانان تحصيلكرده ايي كه  در ميان خانواده و حتي طبقات كم سواد اجتماع زندگي  مي كنند عمق بيشتري پيدا مي كند كه مي تواند معضلات  زيادي را به نيز به دنبال داشته باشد.  نسرين زهره وند 20 ساله در اين ارتباط مي گويد: "هركسي  بايد با پيشرفتهاي جامعه پيشرفت و با تحولات جديدي كه  وارد جامعه مي شود هماهنگ شود. اختلاف اصلي نسل قبل و نسل امروز ناشي از بروز تفاوت ديدگاههاست. افراد سالخورده يا نسلي كه به دليلي از تغييرات روز به روز جامعه بي اطلاع مي باشند، همچنان به روابط اجتماعي به  ويژه در درون خانواده بر پايه همان سلسله مراتب انعطاف ناپذير گذشته مي نگرند و فكر مي كنند كوچكترها حق  اظهارنظر ندارند و تنها بايد فرمانبردار باشند به نظر من اين فكر درست نيست ما كه بيشتر از آنها در اجتماع  هستيم و بيشتر از آنها پيشرفتها را مي بينيم وقتي اين  تغييرات را به آنها منتقل مي كنيم آنها نمي پذيرند يعني  حاضر نيستند كه حرف جوانترها را قبول كنند. مثل اينكه به  غرورشان برمي خورد كه بخواهند زندگي خودشان را طبق نظر جوانها اداره كنند، در حالي كه ممكن است اطلاعات و شناخت  من كه تحصيلات بيشتري نسبت به مادرم دارم بهتر و صحيح تر باشد در زندگي حال حاضر خيلي چيزها عوض شده است جوانهاي  ما حتي در مورد طرز لباس پوشيدنشان هم با خانواده هايشان  مشكل دارند چه برسد به مسائل ديگر. " همانطور كه اشاره شد گسترش سطح آگاهي و اطلاع جوانان و تغييرات اجتماعي در تمامي زمينه ها و در عوض تعصب نسل  قبل به داشته هايش بدون آنكه بتواند آن را به طور صحيح و موءثر به نسل بعد انتقال دهد عامل اصلي تولد اين پديده  است.  آقاي صادقي زاده جامعه شناس و استاد دانشگاه در مورد تغييرات اجتماعي و ارتباط آن با شكاف بين نسلها مي گويد:  " تغييرات اجتماعي كه تمام جنبه هاي زندگي ما را گرفته  است بر ارتباطات دروني جامعه و نسل ها تاثير مي گذارد.  با وجود زندگي شهري، دسترسي راحت تر به امكانات مختلف  فني و اجتماعي و بالا رفتن سطح آگاهي جوانان نسبت به قبل،  ما ناگزيريم پيامدهاي ناشي از تغيير و تحول را بپذيريم،  چون به هرحال اين پديده اي است كه نه تنها كشور ما بلكه  تمام كشورهاي در حال توسعه و حتي پيشرفته با آن روبه رو هستند. اما نكته مهم ارتباط اين پديده با فرهنگ يك جامعه  است. در واقع اگر ما مي بينيم كه اختلافي بين نسل گذشته  و امروز ما به وجود آمده است اين اختلاف در فرهنگ است.  فرهنگ داراي دو بعد است: فرهنگ مادي شامل ابزار و وسايل  و لوازم روزمره است، مثل نمادهاي مختلف تكنولوژي. در واقع تكنولوژي را مي توان جزيي از فرهنگ دانست كه همان  تمدن است و فرهنگ معنوي كه شامل آثار ادبي، هنري، آداب و رسوم و سنتهاي يك جامعه است و گاهي تحت تاثير تغييرات  فرهنگ مادي قرار مي گيرد، يعني وقتي ابزار و وسايل و به طور كلي تكنولوژي در حال تغيير است، در پي آن فرهنگ  معنوي يعني آداب و رسوم جامعه هم تغيير خواهد كرد. گاهي  هم برعكس است يعني فرهنگ معنوي در فرهنگ مادي تغييراتي  را ايجاد مي كند كه ساخت وسايل و ابزار جديد را باعث  مي شود.  اگر فرهنگ پذيري(يعني پذيرفتن زمينه هاي فرهنگ متفاوت  موجود در جامعه)، به شكل يكسويه انجام شود شكاف بين  نسلها ايجاد مي شود. اگر فرد به خصوص جوان در جريان  پذيرش هنجارها و ارزشها تنها از طرف جامعه تاثير بپذيرد،  يعني خانواده در جا انداختن هنجارها و ارزشها در جوان  نقش موءثري نداشته باشد، او هرچه را كه در جامعه ديده است  مي پذيرد از طرف ديگر هر وسيله اي وارد جامعه مي شود،  فرهنگش را نيز با خودش مي آورد. وجود ماهواره، رايانه،  اينترنت و وسايل ارتباطي ديگر مثل تلويزيون بطور قطع در جريان فرهنگ پذيري يكسويه اثرات عميقي را به دنبال دارند.  نقش جامعه و به خصوص خانواده ها در اينجاست كه اهميت  پيدا مي كند، چرا كه توانايي نسل قبل در روش انتقال  فرهنگ گذشتگان به نسل نو كه منجر به پذيرش آن شود مي تواند از يكسويه شدن جريان فرهنگ پذيري جلوگيري كند".  بسياري از جامعه شناسان از شكاف بين نسلها به عنوان يك  بحران فرهنگي ياد مي كنند و آن را ارمغان عصر الكترونيك  مي دانند و از سرعت در انتقال اطلاعات، به عنوان يكي از مشخصه هاي اصلي قرن حاضر نام مي برند.  يك كارشناس در امور ارتباطات در اين رابطه مي گويد:  " ما در عصري زندگي مي كنيم كه تغييرات و پيشرفتهاي علمي  و اجتماعي با سرعت انجام مي شود. در ميان مظاهر مختلف  تكنولوژي، وسايل ارتباطي الكترونيكي بيشتر از بقيه در ايجاد تغيير و تحول در نگرش افراد موءثر است. در گذشته به  دليل ارتباط فردي، نگرشها و آداب سنتي، سينه به سينه و به اصطلاح از پدر به پسر منتقل مي شد. بنابر اين تغيير و تحول در نگرشها به كندي صورت مي گرفته، اما با ورود به  موج سوم جامعه به مرحله گذار مي رسد و اين گذار از زندگي  سنتي به سمت زندگي شهري و صنعتي، جامعه را دچار نوعي  بحران مي كند كه ابتدا چارچوبهاي فرهنگي دستخوش تغيير مي شود. " جوان امروز بيشتر تحت تاثير سرعت است و اين مسئله در تمام زواياي او نفوذ مي كند، به عنوان مثال علاقه مندي  جوانان به سرعت در رانندگي و يا حتي به موسيقي هاي تند بيانگر اين تغيير است، يعني موسيقي سنتي آرام گذشته ديگر براي جوان جذاب نيست چون هماهنگ با زمان او نيست،  انديشمندان ارتباطات، تاريخ بشري را از لحاظ ايجاد ارتباط به سه مرحله تقسيم مي كنند. مرحله اول مرحله  فرهنگ شفاهي است كه معلومات و اطلاعات از طريق زبان از يك نسل به نسل ديگر منتقل مي شوند و مرحله دوم كه تمدن  چاپي است. در اين مرحله مطالعه جاي ارتباط شفاهي را مي گيرد، يعني در مرحله اول بزرگترها به دليل تجاربشان  مورد توجه بودند و در مرحله اول كساني كه از نعمت سواد برخوردار بودند و بيشتر آنها هم افراد جوان بودند و در مرحله سوم كه مرحله تمدن الكترونيك است، وسايل ارتباطي  مثل شبكه هاي رايانه اي و ماهواره ها در انتقال اطلاعات  نقش موءثري دارند و اين وسايل با خودشان يك شرايط جديدي  را براي زندگي به همراه مي آورند. مك لوهان مي گويد: هر زمان كه ما يك تكنولوژي وارد جامعه اي مي كنيم آن جامعه  را براي هميشه عوض كرده ايم و جوانان به دليل نوگرايي و آمادگي براي پذيرش تازگيها بيش از افراد مسن كه افكار و عقايدشان شكل گرفته است تحت تاثير اين تغييرات قرار مي گيرند. ما اگر مي خواهيم شكاف بين نسلها را كم كنيم  اولا" بايد نسل قبل را با تغييرات آشنا كنيم و نياز جوانان را كه هماهنگ با فرهنگ تكنولوژي امروز است، باور كنيم و با انتقال فرهنگ اصيل خودمان به جوان او را از هجوم اين فرهنگ تكنولوژي در امان بداريم. در واقع به نظر مي رسد بهترين راه ايجاد نوعي ارتباط بين دو نسل از طريق  تعديل افكار و عقايد هر دو طرف مي باشد. تلويزيون به  عنوان پرمخاطبترين وسيله ارتباطي كه تحت نظر دولت است  مي تواند در انتقال عميق فرهنگ اصيل جامعه به نسل نو نقش  مهمي را ايفاء كند.  به هر صورت بين عوامل متعددي كه به ايجاد شكاف بين نسلها دامن مي زند، ورود تكنولوژي و دانش فني، تحصيل و رشد آگاهي اطلاعات جوانان امروز كشور ما از يكسو، ضعف در انتقال فرهنگ نسل قبل و شكسته شدن حرمت بزرگترها به  واسطه برخورد نو و كهنه از سوي ديگر، موءثرترين عوامل  ايجاد اين اختلاف شده است كه بيش از همه گريبانگير خانواده ها شده است با توجه به آنچه گفته شد بايد بپذيريم كه با ورود وسايل پيشرفته، فرهنگ آن هم، به درون  جامعه رخنه خواهد كرد بنابر اين ايستادگي و جبهه گيري  ناآگاهانه با اين تحولات نه تنها اختلاف بين نسلها را روزبه روز بيشتر مي كند، بلكه ناهنجاريهاي اجتماعي را نيز به دنبال خواهد داشت. به اين ترتيب هر نسل موظف است  با شناخت دقيق تغييرات اجتماعي و پيشرفتهاي روز افزون در كنار پذيرش آن به تقويت فرهنگ خود نيز بپردازد و آن را به نسل بعد از خود منتقل كند. جوانان نيز باور داشته  باشند كه اگر مي توانند قدم بر پلكان ترقي و پيشرفت  بگذارند، قدم بر شانه هاي نسل قبل گذاشته، چرا كه هر انساني از بدو تولد با دنيايي مواجه مي شود كه حاصل  تجربه پيشينيان اوست و بدون آزمون دوباره از حاصل آن  تجارب استفاده مي كند.  " فهيمه صاحبي " 
