 دولت بلگراد به حزب مخالف دموكراتيك صربستان پيشنهاد برگزاري انتخابات زودهنگام را داد.  به گزارش خبرگزاري آلمان از بلگراد، "ويسلاو سسلي "، معاون نخست وزيرصربستان، روز سه شنبه به تلويزيون دولتي  اين كشور گفت: ما آماده گفتگو درباره برگزاري انتخابات  زودهنگام هستيم و مخالفان مي توانند تاريخ آن را تعيين  كنند.  سسلي كه يك ملي گراي افراطي است، افزود: مخالفان مايل  به برگزاري انتخابات نيستند و از آن بيم دارند زيرا نمي توانند در اين انتخابات پيروزي كسب كنند.  وي گفت حزب سوسياليست اسلوبودان ميلوسويچ  رييس جمهوري يوگسلاوي، كمونيست ها و ناسيوناليست ها براي  برگزاري چنين انتخابات زودهنگامي آمادگي دارند.  سسلي گفت از نظر دولت مي توان انتخابات رادر ماه  سپتامبر يا اكتبر برگزار كرد اما مخالفان به جاي گفتگو درباره آن از تظاهرات خياباني براي حمله به دولت استفاده  مي كنند.  احزاب مخالف رژيم ميلوسويچ تظاهرات گسترده اي را براي  عصر روزپنجشنبه برنامه ريزي كرده اند.  مخالفان دولت بلگراد خواستار تشكيل دولت موقت براي  هموار كردن برگزاري انتخابات دموكراتيك و آزاد هستند.  اين در حاليست كه مقامات قضايي بلگراد دستور اقدامات  فوري عليه "وسناپسيچ "يكي از رهبران برجسته مخالف  ميلوسويچ را صادر كرده اند.  پسيچ در يكي از گردهمايي هاي ضددولتي گفته بود، صربستان  به تغييرات تدريجي و دموكراتيك نياز دارد اما در عين حال  شيوه به كار رفته در روماني نيز ممكن است ضروري شود.  اشاره او به سرنوشت نيكولاي چائوشسكو رئيس جمهوري پيشين  روماني است كه در جريان انقلاب سال 1989 در اين كشور سرنگون و اعدام شد. 
