 ايهود باراك نخست وزير اسرئيل در برابر صلح با سوريه،  آماده خروج كامل از بلنديهاي جولان است.  به گزارش خبرگزاري فرانسه از قاهره، نواف مصالحه معاون  وزير خارجه اسرائيل در مصاحبه با هفته نامه فرانسوي زبان  الاهرام چاپ مصر گفت: سوريها خواهان شروع مذاكرات از مرحله اي هستند كه در سال 1996 متوقف شد و باراك كه در آن زمان وزير خارجه بود، آماده عقبنشيني ارتش اسرائيل  به خط چهارم ژوئن 1967 بود.  مصالحه كه نخستين عرب اسرائيلي است كه سمت معاونت وزارت  خارجه را بر عهده گرفته است، گفت: خروج از بلنديهاي  جولان و همچنين جنوب لبنان دو سال طول مي كشد، ولي  دستيابي به راه حلي در مورد فلسطيني ها چهار سال به طول  خواهد انجاميد. در همين حال، منابع آگاه فلسطيني ديروز گفتند: جلسه مذاكره كنندگان فلسطيني و اسرائيلي كه در يكي  از هتلهاي غرب بيت المقدس برگزار شد، بدون نتيجه پايان  يافت.  به گزارش خبرگزاري فرانسه از بيت المقدس، اين منابع  گفتند، محور گفتگوها در اين نشست كه پنج ساعت به طول  انجاميد، موضوعهاي ويژه جدول زماني خروج اسرائيل از كرانه غربي، بازداشت شدگان فلسطيني و ديگر بندهاي به  اجرا درنيامده در توافقنامه واي ريور بود. 
