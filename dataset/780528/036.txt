   *" سير تدريجي "دموكراسي نياز به زمان و مراحل دارد. اما چگونه مي توان تضمين كرد كه سير تدريجي دموكراسي ناكام  نماند و در نتيجه، خود فرآيند دموكراسي نيز با ناكامي  روبه رو نشود؟ و چگونه مي توان سير تدريجي را به طور منظم تا هدف نهايي پيش برد و از تبديل آن به "موقت دايم " جلوگيري نمود؟ نيز چه كسي تضمين مي كند كه طي فرآيند سير تدريجي دموكراسي، بازگشتي به وضع غيردموكراتيك سابق  انجام نگيرد؟ دكتر محمد عابد جابري  ترجمه: يوسف عزيزي بني طرف  مشكل انتقال به دموكراسي مشكل دوران گذاراست، زيرا داراي  ابعاد نظري و عملي در هم تنيده اي است.  دموكراسي، زاده تحولات صنعتي سرمايه داري در اروپاست.  نيروهاي دموكراتيك معمولا" نمي توانند حكومتي را سرنگون  كنند مگر آن كه به نيروهاي "غير دموكراتيك "بدل شوند.  پر بيراهه نيست اگر بگوييم كه مشكل اصلي رويارويي  كشورهاي به اصطلاح "جهان سوم "از يك سو و كشورهايي كه  " اردوگاه سوسياليستي "نام داشتند از سوي ديگر، مشكل  انتقال به دموكراسي است. به علت پيچيدگي هاي حاكم براين  مشكل و عمليات جزرومدي كه با كوشش براي فراتر رفتن از آن  همراه است و نيز به علت پيوند اين مشكل با داده هاي  داخلي و منطقه اي و بين المللي و مشكلات اجتماعي و سياسي  و فرهنگي و نژادي در بسياري از كشورها، توگويي اين مشكل  عملا" به "مشكل دوران "بدل شده است.  مشكل انتقال به دموكراسي "مشكل دوران "است، زيرا داراي  ابعاد نظري و عملي در هم تنيده اي است يعني در هم تنيدگي  عوامل ذهني و عوامل عيني - داخلي و خارجي - در پديده واحد است.  انتقال به دموكراسي يك مشكل نظري است كه به طور خلاصه  مي توان آن را به شكل پرسش زير مطرح كرد: چگونه مي توان  مرحله انتقال به دموكراسي را در جوامعي انجام داد كه  همگي آنها در اوضاعي به سر مي برند كه يا به "قبل از سرمايه داري" تعلق دارند يا اين كه مي توان آنها را بديل  سرمايه داري يا فراتر از آن به شمار آورد(همانند اقتصاد دولتي و تجارب" سوسياليستي ")يا اين كه در وضعي به سر مي برند كه آميخته اي از اين و آن است و اين در حالي است  كه دموكراسي خود زاده تحولات صنعتي سرمايه داري در اروپاست.  انتقال به دموكراسي در كشورهايي كه حاكميتشان بر بنيادهاي غيردموكراتيك قرار دارد يك مشكل عملي را مطرح  مي كند كه مي توان آن را به شكل زير بيان كرد: انتقال از يك حاكميت غيردموكراتيك به يك حكومت دموكراتيك براين فرض  استوار است كه يا خود حاكمان، اين فرآيند انتقال را انجام دهند كه در اين حالت بايد" با طيب خاطر" از قدرت و امتيازات خود بگذرند. اين كار اگر يك يا دوبار رخ داده  باشد يك استثناست و قاعده نيست. با اين كه حاكمان را به  نحوي از انحاء مجبور به كناره گيري كنند. اين امر مستلزم  وجود نيروهاي دموكراتيك در جامعه است كه بتواند دموكراسي  را در كشور تحميل كند و از آن محافظت نمايد و از ايجاد نوع ديگري از حكومت هاي غيردموكراتيك جلوگيري كند. به  عبارت ديگر، انتقال به دموكراسي - از نظر عملي - دوگزينه  زير را مطرح مي سازد: "سير تدريجي "; كه از يك سو در آن  كوشش مي شود تا عرصه براي نيروهاي دموكراتيك در جامعه  گشوده شود و اين نيروها رشد يابند و استوار شوند و بر اوضاع چيره گردند. از سوي ديگر در اين "سير تدريجي "كوشش  مي شود تا حكومت، دموكراتيك شود. اين كار با انتقال به  يك حكومت داراي نهادهاي واقعي نمايندگي و استقلال قوا و رهايي آزادي ها انجام مي گيرد. اما عمل به شيوه ديگري  غير از" سير تدريجي "نيز به دو صورت انجام مي شود: يا زير فشار نيروهاي دموكراتيك، حاكم را مجبور به  كناره گيري مي كنند يا آن كه همين ] نيروها به طور [مستقيم  او را از كار بركنار مي كنند. مشكل گزينه دوم(بركنار كردن)آن است كه نيروهاي دموكراتيك معمولا" نمي توانند حكومتي را سرنگون كنند مگر آن كه به نيروهاي "غير دموكراتيك" بدل شوند. يعني به سازماني مخفي و انقلابي  (با شكل و شمايل نظامي)يا به نيروهايي شناور و هيجان زده و نامنظم بدل شوند كه به شكل تحرك توده اي  گسترده و عصيان شهري و نظاير آن رخ مي دهد.  آيا اين به معناي آن است كه "سير تدريجي "سالم تر و تضمين يافته تر است؟ از نظر اصولي همين طور است. اما مساله در اينجا، همانا مساله" انتقال "و همانا مساله تطبيق يك اصل است. "سير تدريجي" دموكراسي نياز به زمان و مراحل دارد اما چگونه  مي توان تضمين كرد كه سير تدريجي دموكراسي ناكام نماند و در نتيجه، خود فرآيند دموكراسي نيز با ناكامي روبه رو نشود؟ و چگونه مي توان سير تدريجي را به طور منظم تا هدف  نهايي پيش برد و از تبديل آن به "موقت دايم "جلوگيري  نمود؟ نيز چه كسي تضمين مي كند كه طي فرآيند سير تدريجي  دموكراسي، بازگشتي به وضع غيردموكراتيك سابق انجام نگيرد؟ سير تدريجي به سوي دموكراسي به معناي گام برداشتن در راه  حذف امتيازهاي نفوذ و ثروت از يك طبقه يا شبه طبقه كامل  اجتماعي است كه زير نام طايفه يا خاندان يا حزب واحد رده بندي مي شود. در اين حالت چه كسي مي تواند تضمين كند كه دارندگان اين گونه امتيازها، مساله را" درك "كنند و در نتيجه دست به واكنشي نزنند كه فرآيند" سير تدريجي "را با مانع روبه رو سازند يا به يكباره آن را در نطفه خفه  كنند؟ اين نگراني ها و پرسش هاي اضطرارآميز به هيچوجه مصنوعي و يا صرفا" پيش فرض هاي بدبينانه نيست. اينها بيانگر رخدادها و تجربه هايي است كه كوشش براي "انتقال "به  دموكراسي در بسياري از كشورهاي آفريقايي، آسيا، امريكاي  لاتين و اروپاي شرقي گواه آنهاست.  در سودان كه بارها بر اثر" انتقال "نيروهاي ملي مخالف به  تحرك در كوچه و خيابان باعث سرنگوني حكومت هاي  غيردموكراتيك شده است، اين فرآيند- بلافاصله يا پس از مدتي- به بازگشت حكومت هاي غيردموكراتيك انجاميده است.  اين كار يا بر اثر تسلط ارتش بر حاكميت و با شعارهاي ملي  و انقلابي انجام گرفته يا ناشي از ناتواني احزاب دموكراتيك در پيروي از خود دموكراسي و رفتار طبق قواعد بازي است كه راه را براي آرمان هاي "نجاتبخش "و طبق  راه هاي غير دموكراتيك باز مي كند.  در الجزاير چيزي رخ داد كه همگان از آن مطلع هستند و آن  دخالت هيات حاكمه و متوقف ساختن فرآيند انتقال به  دموكراسي در نيمه راه آن از يك سو و اظهارات پياپي و علايمي بود كه نشان مي داد نيرويي كه نامزد پيروزي در انتخابات پارلماني است قصد ندارد پس از دستيابي به  حاكميت" قواعد بازي "دموكراتيك را محترم بشمرد.  آيا نيازي هست تا به اين دو نمونه كشورهاي عربي،  نمونه هاي ديگري همانند زئيروكنگو- برازاويل و آنگولا و ماداگاسكار و امثالهم در آفريقا و شيلي و آرژانتين و ونزوئلا در آمريكاي لاتين و پاكستان و تايلند در آسيا را نيز اضافه كنيم. بايد بگويم كه نگراني هاي اظهار شده ما درباره" سير تدريجي "به سوي دموكراسي به معناي ناديده  گرفتن نمونه هاي مشابه در جهان عرب نيست. در اينجا نمونه  تونس را داريم كه "سير تدريجي "به سوي دموكراسي در آن  كشور حركتي لاك پشتي و يك گام به پيش و دوگام به عقب دارد(بي آنكه تاكنون جهشي داشته باشد). در نمونه مصر،  " حزب حاكم "خودرا منصوب كرده تا نهاد حاكم ارتش، حاكميت  را به نام "اكثريت "اعمال كند; حزبي كه مي خواهد همواره  حاكم باشد و فرآيند دموكراسي را با اين هدف همساز نمايد.  در نمونه مغرب، گام هاي "سير تدريجي "سي سال است كه حول  يك دايره بسته دور خود مي چرخد. به اينها نمونه هاي  مجالس مشورتي در كشورهاي خليج را اضافه كنيم كه جز برخي  از آنها اعلام شده اما" سختي زايمان "مانع از تشكيل آنها شده است. برخي نيز وجود دارند اما از بيماري "توقف رشد"  و عدم "سير تدريجي "و نظاير آن رنج مي برند.  لذا مساله دموكراسي در جهان عرب را نمي توان به طور جدي  و سازنده مطرح كرد مگر اين كه از ديدگاه واقعيت موجود و در پرتو كوشش ها و تجربه ها و داده هاي اين واقعيت، به  آن نگاه كنيم. نظريه پردازي براي دموكراسي اگر با فرار از واقعيت يا جهش از آن صورت گيرد، فرآيند بيهوده اي است.  لذا با تحليل واقعيت و با در نظر گرفتن داده هاي مختلف  آن مي توان به ديدگاه نظري دست يافت. تنها از اين راه  است كه مي توان دموكراسي در جهان عرب را از وضع بحراني  كنوني اش خارج ساخت. اين تنها راهي است كه به ما اجازه  مي دهد گفتماني از دموكراسي در جهان عرب را پي ريزي كنيم  كه مي تواند افق هاي تئوريك مثبتي را به روي آن بگشايد و امكانات تحقق عملي دموكراسي را بدون برخورد با بن بست  مطرح نمايد.  پس از آن بايد" دموكراسي "را از ديدگاه واقعي مشخص كنيم.  منظور من ديدگاهي است كه از ممارست دموكراتيك - آن گونه  كه در عصر حاضر وجود دارد- الهام مي گيرد اين دموكراسي  يك نظام سياسي، اجتماعي و اقتصادي است كه بر سه محور قرار دارد:  1)حقوق بشر در مقوله هاي آزادي و برابري و فرعيات آن  همانند حق آزادي هاي دموكراتيك و حق كار و برابري  فرصت ها و همانند آن.  2)حاكميت نهادها يعني حكومتي كه بنياد آن براساس  نهادهاي سياسي و مدني قراردارد اين نهادها از افراد- با هر مرتبه و مقامي و با هر نوع وابستگي نژادي و ديني و حزبي- بالاتر است.  3)تداول حاكميت در ميان نيروهاي متعدد سياسي و در درون  اين نهادها و بر مبناي حاكميت اكثريت و حفظ حقوق اقليت.  از اين رو وقتي ما مشكل "انتقال به دموكراسي "را مطرح  مي كنيم منظور ما انتقال از حكومتي است كه به حقوق بشر به معناي گسترده آن احترام نمي گذارد و بنياد آن براساس  نهادهايي فراتر از افراد و گروه ها قرار ندارد و در آن  تداول حاكميت برمبناي اكثريت سياسي انجام نمي گيرد به  حكومتي كه برمبناي اين سه ركن قرار دارد. 
