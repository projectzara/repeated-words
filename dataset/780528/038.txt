 (بخش پاياني) نيچه با تمسخري زننده از انگليسيان سخن مي گويد. آنان را ذاتا" ضدفلسفه و ضدموسيقي و رقص مي داند و با تحقير از انضباط و اخلاق مسيحي انگليسيان و جان ميانمايه و علمي  آنان سخن مي گويد و مي گويد انگليسيان "بيش از اين اسباب افسردگي همه گير جان اروپايي را فراهم آورده اند: آنچه  " ايده هاي مدرن "مي نامندش يا" ايده هاي قرن هيجدهم "يا همچنين" ايده هاي فرانسوي "- انديشه هايي كه روح آلماني  با دل آشوبه اي ژرف به ضدشان برخاسته است - اصل انگليسي  دارند; هيچ شكي دراين نيست... عوام زدگي اروپا و عوامانگي" ايده هاي مدرن "- انگليسي است. "(27) اما براي آنكه بحث را به انجام برسانيم اجازه دهيد ببينيم در قبال آنچه نيچه مورد نكوهش قرار مي دهد و يا حتي آنچه كه مي ستايد جايگزين نهايي و نسخه مورد توصيه  نيچه براي مغرب زمين چيست؟ نيچه نجات و قدرت و سلامت غرب و اروپا را در چه مي داند؟ نيچه يك اروپاي متحد، يكپارچه و رها از ملي گرايي و رها از فرهنگ هاي بومي را آرزو دارد و مبلغي است براي فرهنگ  اروپايي در مقابل فرهنگهاي ملي اروپا!  او در فراسوي تمامي اين جنگهاي ملي ; امپراتوريهاي جديد و هرچيز ديگر، اروپاي متحدي را ديد كه به قول او به تدريج  و با نگراني خود را آماده مي سازد.  نيچه اتحاد اروپا را پيش بيني مي كند و مي گويد: جنون  مليت گرايي و سياستمداران كوته بين كه سياست جدايي افكني  در اروپا را در پيش گرفته اند، دوره اي گذرا خواهد بود و اروپا خواهان يگانگي است. نيچه به درستي تشخيص مي دهد كه  سمت گيري ناخودآگاه انديشمندان غربي در آثار پررمز و رازشان، براي پديد آوردن اروپاي واحد و پيشگامي آزمايش  براي پديد آوردن اروپاي آينده است.  او اميدوار است، به علت سهولت در مسافرت، نژادهاي  اروپايي به هم بپيوندند و رسوم و سنن جديدي بيافرينند و بدين گونه مرزهاي داخل اروپا را به هم بريزند. نيچه مانع  اصلي اتحاد اروپا را ملي گرايي مي داند و مي گويد: "براي  خاطر خدا بگذاريد اندكي بيشتر هواي تازه و آزاد بيايد!  اين حالت مسخره اروپا نبايد بيش از اين ادامه يابد. آيا انديشه اي در پس اين ملي گرايي احمقانه هست؟"(28)نيچه  ارزش و معناي راستين فرهنگ امروزي را در ناسيوناليسم زدايي و ايجاد ارتباط و تبادلات بين كشورهاي  اروپا مي داند و به همين سبب با تمسخر از ملي گرايي  اروپايي سخن مي گويد و چنين مي نويسد: "به راستي دشوار نيست تصور وجود نژادهاي بي روح و لختي كه در اين اروپاي  پرشتاب ما، نيم قرن مي بايد تا كه اين حمله هاي بيماري  ارثي ميهن پرستي و چسبيدگي به خاك را از سر بگذرانند و باز بر سر عقل آيند، يعني بر سر اروپايي گري خوب".(29) و باز به همين سبب است كه او از هراس ناسيوناليسم، ارتش  ملي را نيز پديده اي زيان آور مي داند و تنها دستاورد آن  را چنين مي داند كه همان طور كه يونانيان در خون  يونانيان غوطه خوردند، اروپاييان نيز در خون اروپاييان  غوطه خورند.  بزرگترين سد و مانع تحقق وحدت فرهنگي مغرب زمين از ديد نيچه ملي گرايي و نژادپرستي اروپايي است. نيچه مي گويد:  " تب نژادپرستي و مسموميت خون، مردم را آنچنان در اروپا از هم جدا كرده است كه گويي آنها را در قرنطينه جاي  داده اند.. اين وضع براي مدت زمان درازي نمي تواند پايدار بماند. يخ شناوري كه همه بر آن نشسته ايم، بسيار شكننده شده است. وزش بادهاي گرم و آب شدن يخ ها را احساس  مي كنيم. "(30) استفان تسوايك در زندگينامه اي كه از نيچه به دست داده  است از ناخرسندي نيچه درباره "ملي گرايي ددهاي هفت شاخ " و" جا انداختن دول كوچك ابدمدت در اروپا" سخن مي گويد و مي نويسد: "هيچكس اين چنين نااميد روبه قاره اروپا فرياد سر نداده بود كه تا شرافت و پاكي باقي است براي پناه  جستن به سوي يك آزادي فرهنگي والاتر، پا به گريز نهند.  همچنين هيچكس اين همه عميق احساس نكرده بود كه دوراني  روبه پايان و مرگ است و از ميان اين بحران مرگبار، چيزي  بي سابقه با قدرتي مهاجم و قهار در حال به وجود آمدن "(31) واپسين كلام نيچه به بشر غربي اين بود" اروپايي خوب"  باشيد و اين كلام زماني گفته شد كه در همه اروپا سخن از " آلماني خوب"،" انگليسي خوب"،" فرانسوي خوب" و... در ميان بود اما نيچه حتي شوپنهاور، گوته، هگل و هاينريش  هاينه را نه رخدادي محلي يا ملي بلكه رخدادي اروپايي  خواند و با اين كار خود در واقع مردم اروپا را به نابود ساختن مرزهاي فرهنگي و ملي خود دعوت كرد.  بايد آگاه بود اگر نيچه بي رحمانه به نقادي مهمترين  دستاوردها و ارزشهاي مغرب زمين برخاست نه به سوداي ويران  ساختن غرب كه به نيت باز ساختن و به ساختن آن بود، به  همين گونه در وادي فلسفه منادي ويران ساختن ارزشهاي  موجود شد و با دعوت به برپا داشتن ارزشهاي موعود!  آرزوي نيچه نيز ويراني تمام و كمال غرب نبود، بلكه او اعتلاي غرب را در آن دسته از ارزشها و ميراث غربي باز مي جست كه به فراموشي سپرده شده يا هنوز برپاي نشده بود.  ستيزه او با بخشي از ارزشهاي غربي، رويگرداني از مغرب زمين نبود، آنچه او به عنوان جايگزين پيشنهاد مي كرد به  همان شدت انديشه اي غربي محسوب مي شد نيچه مي گفت " آنچه زخممان است، مرهممان بايد! "مرهمي كه نيچه براي زخم  غربي پيش مي نهاد، مرهمي غربي بود.  پانوشتها:  27- فراسوي نيك و بد- پاره 253 28- به نقل از" فردريك نيچه فيلسوف فرهنگ "ف. كاپلستون(ص  280) 29- فراسوي نيك و بد- پاره 241 30- به نقل از" نبرد با اهريمن "- استفان تسوايك(ص 172) 31- همان(ص 173- 172) يادداشت:  نقل قولهايي كه از نيچه در اين مقاله آورده شده است در برخي موارد با ترجمه هاي فارسي موجود كاملا" هماهنگ نيست،  اين در مواردي است كه نگارنده توانسته متن آلماني  بازگفت نيچه را به دست آورد. اي كاش مجموعه آثار كامل  نيچه به آلماني در اختيار مي بود تا تمامي بازگفتها با متن اصل برابري داده مي شد.  به هر روي كوشيده شده است اگر از يك نقل قول دو يا چند ترجمه وجود دارد، با يكديگر سنجيده شود در برهوت  اطلاع رساني و فقر منابع و غيبت مراكز اطلاعاتي و كتابهاي فرنگي ولايتمان، اين حداكثر كاري بود كه نگارنده  توانست از عهده اش برآيد آنچه مي ماند دريغ است و وعده  فردا. 
