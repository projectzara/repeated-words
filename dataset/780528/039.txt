   فلسفه تحليلي و علم اصول در گفتگويي با استاد مهدي حائري  يزدي و دكتر مطصفي محقق داماد(واپسين بخش) جستارگشايي: در نخستين بخش از گفتگوي حاضر كه به مناسبت  چهلمين روز درگذشت جامع الحكمتين آيت الله مهدي  حائري يزدي به چاپ مي رسد، مباحثي در ارتباط با رابطه و مقارنات علم اصول در برابر فلسفه تحليلي مطرح شد و سپس  بحثهايي در باره ظرفيت والاي علم اصول به مثابه منطق فقه  كه علمي بسيار آزاد، نظري و پوياست از سوي استاد حائري  مطرح شد. در اين قسمت، بحث در باره احكام ارشادي و تاسيسي شارع و مباني عقلاني و بناي عقلا كه منشا احكام  هستند از سوي استاد محقق داماد مورد پرسش قرار گرفت كه  استاد به دقت و با نظريات ابداعي كم نظيري به ارائه پاسخ  پرداخته اند. خداوند روح آن عالم فقيد را با خاصان خويش  محشور فرمايد.  گروه معارف  * لازمه اين مطلب، اين نخواهد بود كه از جامعه تا جامعه،  احكام فرق داشته باشد؟ علاوه بر مسائلي نظير مسئله  بردگي كه شارع آن را امضا كرده مي توان به موارد ديگري  نيز اشاره كرد. درحال حاضر هم مسائل مشابهي در جهان  امروز وجوددارد. مثلا" هموسكسواليته كه در برخي كشورهاي  غربي رايج و حتي قانوني است. آيا اگر در برخي كشورهاي  غربي چنين مسائلي رايج شود، آيا در اسلام اين از همان  استثناهايي است كه شما گفتيد؟ اگر از موارد استثناء باشد آن وقت كجاست كه ما مي توانيم بگوييم كه شارع در اينجا تابع احكام عقلاست و كجاها خودش موءسس است؟ * مشهورات هم بر دو دسته اند. برخي مشهورات جهاني هستند و برخي مشهورات منطقه اي است. مثل احترام گاو در هندوستان آن هم از جمله مشهورات است، اما مشهورات  منطقه اي خاص هموسكسواليته هم از همين قبيل است. دقت  كنيد وقتي برخي مشهورات خاص منطقه اي وجود داشته باشد،  غالبا" مصالح عمومي و كلي بشر با آن در سطح جهاني مخالفت  و حتي مبارزه مي كند.  * درواقع اين طور مي شود كه شارع در يك مواردي قطعا"  موءسس است در موارد ديگر كه خيلي هم هست و شايد بيشترين  هم باشد، مردم را به همان عرف خود وامي گذارد.  * امضايي است. بيشترين احكام امضايي هستند.  * ولي به هرحال حكم تاسيسي هم دارد...  * ولي احكام شارع اصولا" در معاملات امضايي است.  * در معاملات يعني دادوستد، در ازدواج چطور؟ * معاملات به معني الاعم منظور است.  *" حرمت عليكم امهاتكم و بناتكم... "الي آخر، آيا اين  آيه اگر در جامعه اي ديگر مثلا" در بين پاره اي از زرتشتيهاي گذشته مي بود، اين از قسم اول بود يا دوم؟ * قسم دوم است.  * يعني تاسيسي است؟ * عرف منطقه اي است.  * آن وقت ملاك تشخيص اين قضيه چيست؟ آيا اين را بايد از خود الفاظ و احكام استخراج كرد؟ چه ملاكهايي براي تشخيص  اين قضيه وجود دارد؟ * بله، از اهميت آن نسبت به تمام انسانها اينكه با تمام  انسانها رابطه دارد يا با مردم منطقه يا محله اي خاص.  * محقق: پس آيا ممكن است وقتي مابالعكس هم نتيجه بگيريم ;  مثلا" چيزهايي كه يقينا" در منطقه عربستان رايج بوده،  مثل" ديه بر عاقله "در زندگي قومي مردم عربستان كه قوم  متحمل و متقبل خطايي بوده كه شخصي از روي خطا، دست به  انجام كار و عملي مي زده است. اما حالا كه ديگر قوم وجود ندارد، يا پس از اسلام در جاهايي كه قوميتي نيست و دولتها به جاي قومها و قبيله ها نشسته اند و بيمه ها و صندوقهاي همياري و تعاون وجود دارد. آيا اين حكم "ديه بر عاقله" نبايد جاي خود را به همين صندوقهاي دولتي بدهد تا شخص از تبعات قضيه رها شود؟ آيا اين استنباط درست است كه  اين حكم منطقه اي بوده؟ * اگر چنانچه شما در اينجا قياس را حجت قرار بدهيد نمي توانيد حكم را توسعه بدهيد براي اينكه شيعه قائل به  قياس نيست. اما اين حكم ازجمله احكام منطقه اي است و اين گونه احكام را مي بايد به عناوين ثانويه تحويل كنيد.  * محقق: منظور من اين است كه اگر اين حكم به دليل  ويژگيهاي قومي و منطقه اي عربستان حسن بوده است، آيا يك  حكم منطقه اي خواهد بود يا خير؟ * اين كه ملاك فقاهت نيست. تاريخ هيچ وقت ملاك فقاهت  نبوده است. اگر واقعا" موضوع آن منتفي شده، حكم تابع  موضوع است والا فلا.  * محقق: همين را عرض مي كنم. يعني ديگرقومي در كار نيست.  * خوب مشخص است چون موضوع منتفي است، لذا قاعده مرتبط با موضوع هم منتفي است.  * محقق: مطلب ديگر هم مربوط به مسئله اي مربوط به همين  بحث است كه مدتي پيش از جانب شما در نقد نظريه آشيخ  محمدحسين آمده بود در باب دليل عقل يا بناي عقلا؟ * بله، ايشان خلط مبحث كرده بود و آورده است كه دليل  عقل همان بناي عقلاست من در" حكمت و حكومت "به اين  موضوع اشاره كرده ام و به دقت آن را مورد نقد قرار داده ام. در همين قسمت به ديدگاهها و نظريات ايمانوئل  كانت هم اشاره كرده ام و گفته ام كه نظر كانت خيلي محقق  و دقيق است. شما مي توانيد اشكال دوم از همين مبحث را ببينيد.  در اشكال دوم نوشته ام:  " پس از اينكه به درستي معني سخن ابن سينا را دانستيم،  اكنون به خوبي به نارسايي ها و نقاط ضعف نويسنده كتاب " اصول الفقه "] مرحوم [مظفر وقوف پيدا خواهيم كرد... اول  اينكه نويسنده شهير علم اصول فقه كه علاوه بر رشته تخصصي  خود، كتابي نيز در منطق نوشته است، به جاي اينكه نقيض  مطلوب خود را از اين گفتار آموزنده ابن سينا دريابد، اين  سخن را شاهد صدقي بر مدعاي ناموزون خود آورده و مشهورات  را در رده معقولات محض جاي داده است. صرفا" به اين دليل  كه چون حسن و قبح، عدل و ظلم از قضاياي مشهورات و محمودات هستند و اين قضايا صرفا" بر توافق و تطابق آراء عقلا استوارند، پس بايد اين قضايا و نظاير اينها عينا"  از احكام عقليه محض باشند. زيرا اين شهرت را از سوي عقل  عملي، عقلا اكتساب كرده اند.  به نظر مي رسد كه اين نويسنده در اين اظهارنظر، از استاد عالي مقام خود مرحوم آيت الله غروي اصفهاني، كه در ميان  معاصرين خود به فلسفه گرايي شهرت داشت پيروي كرده است،  زيرا معظم له نيز مشهورات را در دايره معقولات محض به  ثبت رسانده اند و هر دو را عقيده بر آن است كه احكام  عقليه و مشهورات با يكديگر مترادفند اما به نظر نگارنده  اين سطور، اين سخن پيش از هر چيز در بردارنده تناقض صريح  و آشكاري است كه بر هيچ ناظر انديشمندي، هر چند هم كه  ماهر در روشهاي انديشه گرايي نباشد پوشيده نيست، زيرا آراء و داوريهايي كه جز اشتهار و پسنديدگي عامه، كه يك  عامل خارجي و وارداتي بر عقل محض است چيزي در ارزشيابي  خود ندارند، چگونه ممكن است مستقيما" از عقل محض صادر شده باشند. اگر فرضا" سند ايشان بر اين مدعا اين است كه  از آن جهت كه عقلايي اند عقل محض به حساب مي آيند، اين  داوريهاي آنها هم داوريهاي عقل محض خواهد بود چرا كه  براساس تحقيق در ميان اديبان ذات در مفهوم مشتق ماخوذ نيست. يعني اگر مي گوييم عاقل كه صفتي است كه از مبدا عقل اشتقاق يافته و به يك انسان خردمند گفته مي شود مقصودمان همان عقل است و نه انساني كه دارنده عقل است.  پس از اين رهگذر هم كه شده مي توانيم هر حكم و راي را كه در ميان عاقلان شهرت پيدا كند آن حكم را حكم عقل ناب به شمار آوريم و بايد آن را در رديف داوريهاي صريح عقل  بدانيم و نتيجه اين است كه تمام داوريهايي كه مورد توافق  عقلا مي باشند و به اين جهت از محمودات و مشهورات  عقلائيه محسوبند بايد در زمره احكام عقليه محض محسوب گردند. چون اين چنين است كه تمام گزاره هاي نامبرده در پيش عقلا مشهورند. پس اين چنين است كه از همه داوريهاي  عقل محض محسوب خواهند بود و اين توضيح نهايت مطلبي است  كه مي توان در دفاع از نظريه نويسنده كتاب اصول الفقه و استاد عالي مقام ايشان ارائه نمود، هر چند كه خود ايشان  به اين نكته توسل نجسته اند.  پاسخ اين گفتار اين است كه اين سند اگر هم در محل خود كه  تفاوت عقل و مبدا اشتقاق است صحيح باشد، در اينجا كه بحث  از مشهورات است سراسر مخدوش است. زيرا اگر به راستي  مقصود از خردمند، خرد ناب است، اين ديگر نياز به توافق  آراء و اشتهار در ميان خردمندان ندارد. حتي يك خردمند از آن جهت كه خردمند است و به گفته اديبان ذات در مشتق  ماخوذ نيست كافي است كه حكمي را كه در نهاد خرد ناب خود درك كرده و مورد اعتراف قرار دهد و به نسبت ميان موضوع و محمول قضيه اذعان و داوري نمايد، چون با داوري يك خردمند هر گزاره اي خردمندانه محض خواهد بود، ديگر توافق آراء و اجماع خردمندان و اشتهار در ميان آنان لغو و نامعقول  خواهد بود و اين بدان جهت است كه عقل و داوريهاي آن كثرت  و قلت يا توافق و اشتهارپذير نيست. ولي مشهورات آنگونه  قضايايي است كه تا در جمع يا جامعه خردمندان مورد پسند و پذيرش همگان نباشد مورد اعتبار نخواهد بود.  در برابر اين نوع طرز تفكر و انديشه كه داوريهاي عقل  عملي محض را تا حد اجتهاد بدون پايه و بدون پشتوانه  ضرورت عقلي تنزل و سقوط مي دهد و اين فرامين جاودانه  اخلاقي را در عداد پندارهاي مصلحت انديشي فرهنگي و قضاياي محموده كه كيفيت نسبت آنها از حوزه امكان و اتفاق  بيرون نيست تفسير مي كند اين فكر بلند پايه فيلسوف نامي  آلماني ايمانوئل كانت است كه در پايان كتاب نقد عملي خود،  فرامين عقل عملي را بدين گونه ترسيم و ارائه مي دهد:  آسمانهاي پرستاره و فرامين عقل عملي، دو پديده  محيرالعقولند كه پيوسته اذهان ما را هرچه بيشتر و هرچه  تازه تر سرشار از تعظيم و تحسيني آميخته به بهت و حيرت  مي سازند و به هر اندازه كه ژرف انديشي و بازتابي بر روي  آنها افزون گردد اين آميزه تحسين و حيرت افزايش مي يابد.  از يك سوي آسمانهاي پرستاره و ميناگريهاي درخشنده اي كه  بالاي سر خود مي بينيم و از سوي ديگر دستورها و فرامين  اخلاقي و رهنمودهاي جاودانه عقل عملي كه در وجدان آگاه و هميشه حاضر خود اندر مي يابيم.  طرفه اين است كه هيچكدام از اين دو امر محيرالعقول،  برخلاف ساير موضوعاتي كه پيچيده به ابهام و ناشناسايي  مي باشند و از افق شهود و آگاهي مستقيم ما به دورند،  هرگز به تكاپوي فكري و تخمين و حدسيات و قياس و استدلال  نياز ندارند و هركس در هر زمان و مكان مي تواند يكي را پيش روي خود ببيند و ديگري را در وجدان خود مشاهده  عقلاني نمايد.  گروه نخستين را در هر مكاني كه جسميت ما آن را اشغال  كرده است، مي توانيم با قواي حسي آنا" به تماشاي  حيرت انگيز خود درآوريم. اين نمايشگاه از همان مكان  طبيعي كوچك زيست ما آغاز شده و با نشان دادن زيباييهاي  خيره كننده و به هم پيوسته خود، ما را از آن مكان كوچك  زيست به سوي عظمت بي نهايت جهانهاي آراسته و بي كران و سيستمهاي گوناگون انتظام يافته خود رهنمون مي سازد...  از سوي ديگر گروه دومين كه در خلوتگاه وجدان هميشه حاضر و بيدار ما با درخشندگي حيرت افزاي ما تجلي مي كنند،  پيوسته شخصيت و موجوديت ما را به آگاهي و گواهي مي طلبند و آن ديگر جهان راستين بي نهايت و ابديت را كه تنها با رسم و آيين هوشمندي بايد در درون خود نگريست در معرض  نمايش و هشدار باش ما قرار مي دهد، اما اين شناختي كه ما در اين درون نگري، از اين احكام و فرامين اخلاقي عقل  عملي فرا مي گيريم، شناختي است كه رابطه مخصوص عضويت و تعلق ناگسستني ما را به جهان ابديت و نامتناهي جاودانه و ضروري اعلام مي دارند و آشكارا به ما نشان مي دهند كه  اين رابطه هرگز مانند رابطه ما با جهان بيروني، يك رابطه  امكاني و اتفاقي نيست، بلكه رابطه اي است كه ما را از روي ضرورت از درون خود به سوي بي نهايت رهبري مي كند.  تفاوت اينجاست كه آن آسمانهاي پرستاره و پرنقش و نگار،  با جلوه گريهاي بي شمار و جهانهاي پيدا و نهان خود، كه  بر هستي ناچيز و مكان محقر زيست طبيعي ما احاطه قاهرانه  كرده است، در حقيقت تمام ارزش و اهميت موجود ما را در ژرفاي عظمت بيكران خود فرو برده و ما را به حقارت و ناچيزي قطره اي در برابر درياي پرموج و تلاطم خود محكوم  مي كند، اما عليرغم اين حقارت و محكوميتي كه در صحنه  برون گرايي خود مشاهده مي كنيم، در راستاي درون نگري و در صحنه تجليات عقلي فرامين و احكام اخلاقي، ارزش و اهميت موجود ما به عنوان يكه عامل هوشمندي و درك برتر چنان به فراسوي نامتناهي جهان ابديت اوج مي گيرد كه ما خود نه تنها خويشتن را از زيست حيواني برون نگري خويش،  كاملا" مستقل و بي نياز مي يابيم، بلكه قلمرو ارزش و حاكميت وجودي خود را برتر و بالاتر از تمام جهان محسوس  با تمام آن ستارگان و نقش و نگارهاي بيكرانش شناسايي  مي كنيم.  اين واقعيت را حداقل مي توان از فرجام گرايي موجوديت  خود از ديدگاه همين فرامين متعالي اخلاقي كه هرگز در محاصره زمان و مكان نمي گنجد، به صورت آشكارا درك و استنباط نماييم. زيرا همانگونه كه طبيعت اين فرامين  اقتضا مي كند، آنها در هيچ محدوده از نوع محدوديتهاي  زيست اين جهاني سنجش و ترسيم و شناسايي نمي شوند و ابعاد حاكميت آنها بر ازليت و ابديت استوار است.  * بنابراين در نتيجه فرمايش شما مي توانيم مسائل ديگري  را نيز مطرح كنيم كه برخي هم مربوط به مصطلحات و تمايز آنها از يكديگر مي شود. ما در اصول فقه دو اصطلاح داريم.  يكي دليل "عقل "كه چهارمين منبع از ادله است و يك اصطلاح  هم" بناي عقلا" ست. بحث در باره تفاوت اين دو با يكديگر است. آيا هر دو يكي هستند؟ * خير، "بناي عقلا"، همان مشهورات است.  * پس دليل "عقل "چيست؟ * عقل ناب است.  * منظور جنابعالي اين است كه آنچه به عنوان چهارمين منبع  از منابع معروف در اصول فقه شناخته مي شود، آن عقل ناب است و مشهورات نيست، اما آنچه كه به عنوان بناي عقلا مطرح شده، منظور مشهورات است. پس عقل عملي در كجا واقع  مي شود؟ * عقل عملي هم همان عقل ناب است و نه عقل نظري ; همان  چيزي كه بايدها و نبايدها را در مي يابد و در مقام تطبيق  به ما ارائه مي كند البته بايد و نبايدهاي عملي را توصيه مي كند.  * پس مرحوم مظفر اين اشتباه را كرده است كه عقل ناب را كه منبع چهارم از ادله است، همان مشهورات تلقي كرده...  * بله، كاملا" درست است. 
