   كتابشناسي تحليلي استاد حائري يزدي(بخش اول) نوشته: سيدمسعود رضوي  آثار و تاليفات استاد مهدي حائري يزدي براي همه اهل  فلسفه و فرهنگ در ايران شناخته شده است. علاوه بر كتابها،  مجموعه پرتعدادي از مقالات و گفتگوهاي علمي و فاضلانه  نيز در زمره آثار استاد فقيد قرار مي گيرد كه هريك در نوع خود اثري مهم و بديع محسوب مي شود زيرا از بدو نوجواني ايشان دست به كار نوشتن بوده اند و از قضا نخستين كتاب ايشان نيز به نام "كودك آندلسي "در سن 16 سالگي از قلم ايشان تراوش گرديد كه ماجراهاي جهان اسلام  در دوره خلافت غربي را توضيح فرموده و در قالب داستاني  دلكش درآورده بودند. اين اثر طي سالهاي متمادي حداقل  پانزده بار به چاپ رسيده بود.  در مقاله حاضر، نظر به كتب فلسفي استاد است و اين آثار به اجمال مورد توجه و بررسي قرار گرفته است.  1- هرم هستي  شايد بتوان معروفترين اثر استاد را" هرم هستي "دانست. در ذيل اين عنوان بر روي جلد كتاب آمده است: "تحليلي از مبادي هستي شناسي تطبيقي ".  اين اثر حاصل درسهاي استاد در" انجمن حكمت و فلسفه "در سال 1359 است كه در برگيرنده تز بنيادي ايشان در فلسفه  محض مي باشد. هرم هستي در 12 فصل تدوين شده و نخستين چاپ  آن در سال 1360 از سوي "مركز ايراني مطالعه فرهنگها"  منتشر شده است. اين فصلها به ترتيب چنين اند1- هستي  واستي 2- انتولوژي غربي و هستي شناسي اسلامي 3- برهان  صديقين از طريق منطق صورت 4- در پيرامون هستي 5- مخروط وجود در فلسفه اسلامي 6- قواعد انتولوژي توحيدي 7-  انتولوژي كانت واپيستمولوژي 8- هرم هستي 9- كلي طبيعي 10-  حمل: اين هماني 11- فرد با لذات 12- امكان به معني فقر استاد حائري "بحث هستي شناسي را دانش برترين و برترين  دانشهاي انساني "به معناي "فراگيرترين "دانشها به لحاظ خصوصيت مفهوم وجود دانسته اند. ايشان به بخش بندي  ويژه اي در مسئله هستي قائل بودند كه عبارت بود از " اطلاق قسمي "و" اطلاق مقسمي ". در اين زمينه "وجود مطلق " و" مطلق وجود" را متمايز از يكديگر دانسته و برمبناي اين  شناسايي، معتقد بودند كه بسياري از مشكلات فلسفه شرق و غرب آسان شده و" راه انديشه هستي را براي استنباط و درك  واقعيت يكتايي هستي هموار ساخته اند از روي همين تفاوت  تحليلي است كه ما در فلسفه خود توفيق يافته ايم "فرد بالذات" هستي را در ميان همين واقعيتهاي عيني و تجربي  عالم با حواس ظاهري خود دريافت كنيم و از طريق همين  پديده هاي طبيعي و عيني به كل جهان هستي كه در هرم هستي  ترسيم يافته است رهنمون گرديم. " استاد معتقد بودند كه مراتب متفاوت هستي در هرم  انتولوژيك توحيدي ايشان، در عين اختلاف و كثرت و گوناگوني ها و ميناگري هاي ظهور و تجليات از يك سو، و اختلاف در شدت و ضعف و پيشي و پسي از سوي ديگر، همه از يك وحدت ناگسستني و اين هماني عيني و تحققي سرچشمه  مي گيرد.  تئوري" هرم هستي "، بخش ويژه اي از تز دكتراي استاد فقيد بوده است كه در رشته فلسفه آنالتيك در دانشگاه تورنتوي  كانادا دفاع شده و با تحسين فراوان از سوي اساتيد بنام  فلسفه با درجه ممتاز پذيرفته شده است. تئوري هندسي هرم  هستي و انتولوژي توحيدي زيربناي تمام تئوريهاي ديگر استاد در مباحث جهان شناسي و جامعه شناسي و حقوق بشر و انسان شناسي و سياست مدن و مباحث نفس است و لذا از اهميت  بنيادي در ميان آثار استاد برخوردار مي باشد.  2- آگاهي و گواهي  اين كتاب، ترجمه و شرح انتقادي رساله تصور و تصديق  صدرالدين شيرازي است كه ضمن نقد نظريه هاي صدرالدين،  ديدگاهها و تئوريهاي تاسيسي و بديع استاد حائري در باره  دو موضوع مهم "تصور" و" تصديق "كه در مبحث "علم "در فلسفه مطرح مي شود، بيان شده است.  درباره محتواي اين كتاب به اجمال مي توان گفت كه مقوله  علم در فلسفه اسلامي در ابواب و فصول مختلف مورد بررسي  قرار مي گيرد. گاه در علم النفس و گاه در مبحث مقولات به  عنوان يكي از اقسام كيف نفساني و گاه در وجود ذهني به  عنوان نحوه و نشئه اي از وجود از تقسيمات اولي علم،  تقسيم آن به تصور و تصديق و به تعبير و ترجمه مرحوم  استاد حائري "آگاهي و گواهي "است. "تصور" عبارت است از علم و ادراك ساده بدون حكم و" تصديق "معرفتي است كه بنا به رايي همراه حكم است و بنابه رايي ديگر همان حكم و اذعان است مرحوم حكيم صدرالمتالهين شيرازي رساله اي  موجز و مختصر در اين زمينه نگاشته است با عنوان "التصور و التصديق "كه به مسائل و مشكلات مربوطه پرداخته و مرحوم  استاد حائري يزدي آن را به فارسي روان و شيوا برگردانده  و حواشي و تعليقات ممتع و شرح و نقد عالمانه اي بدان  افزوده است. مترجم محقق علاوه برآن كه قدرتمندانه وارد عرصه كارزار فكري و عقل آزمايي شده و به نقد آراي حكيم  صدرالمتالهين در رساله مذكور پرداخته، چنانكه خود به  گونه يك فيلسوف صاحب دستگاه فكري خاص به حل مشكلات و رفع  معضلات همت گماشته است.  اين كتاب از سوي انجمن حكمت و فلسفه در سال 1360 براي  نخستين بار طبع گرديد و سپس مجددا" از طرف موءسسه مطالعات  و تحقيقات فرهنگي چاپ و منتشر گرديد.  3- كاوشهاي عقل نظري  كاوشهاي عقل نظري، يك دوره مفصل و تحقيقي فلسفه اسلامي  است كه به اهم موضوعات و مسائل فلسفه اسلامي پرداخته و استاد فقيد، پس از فراغت از تحقيق و بحث، آنجا كه وضع  مطابق با طبع افتاده، به مقايسه و تطبيق پرداخته است و سخناني از ديگران يا به عنوان موافق يا در جهت مخالف  آورده است و سپس با همان روش تحقيقي در اين سخنان اجتهاد و بررسي كرده است اين كتاب كه مقدمه اي مفصل و مبسوط تحت عنوان "نيمرخي از فلسفه كنوني اسلامي "دارد مشتمل بر چهارده فصل است و نويسنده در فصل نخست و مباحث روش شناسي -  Methodologic- نظير: موضوعات، مبادي، و مسائل علوم  پرداخته; در فصل دوم فلسفه را تعريف و تقسيمات آن را برشمرده و سپس در فصل سوم به بررسي در باب فلسفه به  معناي خاص كلمه، يعني علم اعلي يا متافيزيك روي آورده  است.  در فصل چهارم، "هستي "به مثابه موضوع فلسفه اولي مورد مطالعه و تحقيق واقع شده است و در فصول بعدي امهات مسائل  فلسفه اسلامي نظير مفهوم و مصداق، اشتراك لفظي و مفهومي  وجود، تشكيك وجود، اصالت وجود و ادله آن، وجود رابط و رابطي و مبحث علم و اتحاد عاقل به معقول با نظري اجتهادي  و تحقيقي مورد بحث و بررسي قرار گرفته اند فصل سيزدهم  كه از جذابترين و مفيدترين بخشهاي كتاب است به خداشناسي  تطبيقي اختصاص يافته و در نهايت در فصل پاياني يعني  چهاردهم يك ترمينولوژي محققانه فلسفي در ايضاح برخي  مصطلحات فلسفي هم چون عقل، علم، حيثيات، حد، تصور و...  آمده است.  كتاب ياد شده چند بار از سوي دانشگاه تهران، شركت سهامي  انتشار و انتشارات اميركبير به طبع رسيده است. نگارش  كتاب بنابه تاريخ ذيل مقدمه در آخر مرداد ماه سال 1374 پايان يافته است.  4- كاوشهاي عقل عملي  ميان فلسفه اخلاق و قواعد اخلاقي تفاوتي بنيادي هست كه  مسائل و مباحث آنها را كاملا" از يكديگر جدا مي كند.  اولي شناخت برتر اخلاق و به اصطلاح فرااخلاق(- Meta ethics)است كه معمولا" از آن به عنوان فلسفه اخلاق ياد مي شود و ديگري شناخت احكام و معيارها و قواعد دستوري  اخلاق(ethics- Normative)است كه از گذشته آن را علم الاخلاق مي گفته اند.  البته بايست متذكر شد كه مباحث فلسفي اخلاق يعني آنچه  اصطلاحا" فلسفه اخلاق ناميده مي شود خود به دو بخش مجزا اما كاملا" مرتبط تقسيم مي شود. يكي فلسفه علم اخلاق است  كه معرفتي درجه دوم به شمار رفته و از مبادي تصوري و تصديقي و روشهاي علم اخلاق بحث و گفت وگو مي كند و ديگري  نگاهي فلسفي به خود اخلاق است و به اصطلاح مي توان آن را بعدالطبيعه اخلاق ناميد و معرفتي درجه اول و معطوف به  حقايق و ارزشهاي اخلاقي است.  كتاب شريف كاوشهاي عقل عملي كه موضوع مباحث مطرح شده در آن" هستي هاي مقدور است كه عوارض ذاتي آن خوبيها و بديهاي اخلاقي و درستي ها و نادرستي ها و مسئوليت ها و بايستي ها است "به هر دو شاخه فلسفه اخلاق مي پردازد اگر چه تفكيكي دقيق ميان دو حوزه صورت نگرفته است. نگارنده  به طريقي ابداعي و شيوه اي منحصر به فرد در ميان اساتيد متقدم فلسفه اسلامي به بحث فلسفي پيرامون اخلاق و بايد و نبايدها مي پردازد و در نخستين بخش كه "طرح مساله "است  پرسش يا شبهه معروف هيوم را داير برگسست منطقي ميان  هستي ها و بايستي ها طرح و ايضاح كرده و سپس در بخش هاي  ديگر با تلاش هاي فلسفي مبتني بر سنت فكري فلسفه اسلامي  و با توجه به ميراث فكري فلسفي مغرب زمين مي كوشد موضع  خويش را به عنوان استاد مسلم فلسفه اسلامي در برابر مشكل  و مساله مزبور بيان دارد.  عناوين فصول مختلف كتاب عبارتند از: آنتولوژي بايستي  واستي، منطق صورت بايستي ها واستي ها، منطق ماده  بايستي ها واستي ها و در نهايت بحثي از متون كلام اسلامي.  در بخش پاياني نويسنده محقق بحثهاي كلامي متكلمان متقدم  مسلمان را پيرامون حس و قبح و عدل به نحوي تحليلي و محققانه بررسي و نقادي كرده است. كتاب در سال 1361 منتشر شده است. 
