   گروه شهري 4 تن از اعضاي شوراي شهر تهران، ديروز از طرح  در دست اجراي بزرگراه رسالت بازديد كردند.  به گزارش خبرنگار ما، اعضاي شوراي شهر با ميزان پيشرفت  عمليات اجرايي، موانع و كاركرد آن بر شرايط ترافيك به  ويژه بر بار ترافيكي بزرگراه همت و معابر عمومي منتهي به  اين گذرگاه آشنا شدند. بزرگراه رسالت كه توسط حوزه  معاونت فني و عمراني شهرداري تهران در دست احداث است، 50 درصد پيشرفت فيزيكي داشته و پيش بيني مي شود در صورت  تامين بهنگام اعتبارات طي 4 مرحله و تا سال 1380 به طور كامل مورد بهره برداري قرار گيرد. گفتني است هر 6 ماه  يكبار يك مرحله از بزرگراه افتتاح شود.  مهندس قاسم تقي زاده - معاون فني و عمراني شهرداري تهران  در حاشيه بازديد اعضاي شوراي شهر گفت: اين بزرگراه،  كليدي ترين بزرگراه تهران است و با بهره برداري از آن  مي توان بار ترافيكي را از غرب به شرق و بالعكس تخليه  كرد.  وي با اظهار اين مطلب كه براي نخستين بار تونلي به طول  يك كيلومتر در يكي از بزرگراههاي تهران احداث مي شود،  افزود: تونل مذكور به صورت دوقلو احداث مي شود كه يكي  براي رفت و يكي براي برگشت در نظر گرفته شده و امكانات  ايمني مناسبي براي آن در نظر گرفته شده است. تقي زاده با اظهار اين مطلب كه بزرگراه رسالت، تاثير و كاركرد ژرفي  در روان سازي ترافيك دارد، افزود: تكميل شدن بزرگراه  رسالت، سهل الوصول ترين مسير از غرب به شرق و بالعكس  است و اين بزرگراه خواهد توانست بار ترافيكي بزرگراه همت  را به شدت كاهش دهد. وي گفت: براساس آراء كارشناسان اگر بزرگراه رسالت طي 3 سال آينده تكميل و مورد بهره برداري  قرار نگيرد، متوسط سرعت خودروها در بزرگراه همت از 28 كيلومتر در ساعت به 12 كيلومتر در ساعت كاهش خواهد يافت  و بدين ترتيب بزرگراه همت، كارايي خود را از دست خواهد داد بنابراين لازم است سرمايه گذاري لازم براي تسريع در اجراي اين پروژه انجام شود تا بتوان از ايجاد تراكم  بيشتر جلوگيري كرد. 
