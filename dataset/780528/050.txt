 يك مقام مسئول در گنبد گفت: سازمان ميراث فرهنگي با مانع تراشي بر سر ادامه عمليات اجرايي سد گلستان موجب كند شدن پيشرفت اجراي آن شده است. اين مقام كه خواست  نامش فاش نشود افزود: اين اقدامات موجب مي شود تا ادارات  و سازمانهابراي اجراي طرحهاي بزرگ وملي دراين منطقه  دلسرد شوند.  وي روز شنبه گفت: سد مخزني در حال ساخت گلستان اولين طرح  بزرگ ملي در منطقه گنبد مي باشد كه براي اجراي آن  تلاشهاي بسياري انجام شده است. به گفته وي ساخت سد مخزني  گلستان كه از سال 75 آغاز شده، در شهريور ماه امسال به  بهره برداري خواهد رسيد.  محل اجراي سد گلستان 12 كيلو متري شمال شرقي شهرستان  گنبدكاووس مي باشد كه بر روي رودخانه گرگان رود در حال  احداث است.  اين سد از نوع خاكي بوده و هدف از احداث آن آبياري اراضي  ساحل راست گرگان رود با ايجاد شبكه آبياري تحت فشار به  وسعت 5600 هكتار است.  حجم سد مخزني گلستان در مواقع طبيعي 56 ميليون متر مكعب پيش بيني شده كه در مواقع سيلابي تا 135 ميليون متر مكعب گنجايش دارد.  اين مقام افزود: پس از شروع عمليات اجرايي سد و پيشرفت  فيزيكي نسبتا" زيادآن، ميراث فرهنگي مدعي گرديد كه ادامه  ساخت سد موجب تخريب بقاياي ديواردفاعي گرگان مي شود.  وي گفت: به همين دليل مسئولان پروژه سد مجبور شدند با صرف هزينه بيشتري مسير كانال آب منتهي به سد را تغيير دهند.  او افزود: باتوجه به اينكه پيشرفت عمليات اجرايي اين سد از سوي مسئولان امرمورد تاييد بوده، موافقت شده تا سد گلستان دو نيز در اين منطقه به اجرا دربيايد.  اين مقام مسئول ادعاي ميراث فرهنگي را امري جزيي دانست و افزود: در اجراي طرحهاي ملي، اين مسائل جزيي نبايد موجب كند شدن و يا توقف كار گردد.  در همين حال سبحانقلي حميدي رئيس اداره ميراث فرهنگي  گنبد گفت: مسئوليت حفظ آثار باستاني با اين سازمان است و در راه حفظ آنها نيز از هيچ گونه اقدامي فروگذار نخواهد شد.  او افزود: در مطالعات اجراي اين سد وجود آثار باستاني  اصلا" لحاظ نشده وبدون هماهنگي با ميراث فرهنگي اقدام  به كار شده است.  حميدي گفت: مسئول توقف و يا كند شدن اجراي سد مشاوريني  هستند كه باگرفتن مبالغ كلان نگاهي به آثار باستاني  منطقه نداشته اند.  وي افزود: براي ساخت سد و ديگر طرحهاي عمراني نبايد يادگارهاي تاريخي را قرباني نمود.  حميدي گفت: هم اكنون كار بخشي از سد و نيز كانال انتقال  آب كه انجام آنها منوط به تخريب بخشي از ديوار دفاعي  گرگان است متوقف شده است.  وي تاكيد كرد: مسئولان ساخت براي ادامه كار بايستي  راهكارهاي ديگري رادر پيش بگيرند.  پيشتر سيد علي خسروي فرماندار گنبد نيز در جلسه شوراي  اداري شهرستان تلويحا" به اين موضوع اشاره كرده واز مسئولان منطقه خواست در اجراي طرحهاي عمراني به مصالح  منطقه توجه شود.  وي گفته بود: مسئولان در پيگيري مسائلي كه عام المنفعه  است و در آن قسمت قانون صراحت نداشته باشد مي بايست  هماهنگ عمل كنند.  فرماندار گنبد افزوده بود: بايستي طوري عمل شود كه نه  خلاف قانون عمل شده و نه مصالح شهرستان در خطر قرار گيرد.  ديوار دفاعي گرگان كه از آن به نام سد سكندر نيز نام  برده مي شود، دردوران پيش از اسلام به منظور حفاظت از آبادي هاي اين منطقه احداث شده است.  تلفن به همشهري  تقاضايي از مسئولان فرودگاه مهرآباد از مديريت فرودگاه بين المللي مهرآباد و از برادران  مسئول در بخش حراست و انتظامات اين فرودگاه صميمانه  تقاضايي دارم كه تصور مي رود انجام آن نه تنها اشكالي  ندارد كه موجب تشكر و قدرداني همه كساني خواهد بود كه به  مناسبت هايي عازم خارج از كشور هستند. پيشنهاد اين است  كه مسافران خروجي قبل از تحويل بار و اخذ كارت سوار شدن  در هواپيما نخست گذرنامه خود را تحويل قسمت مربوطه بدهند تا در صورتي كه ممنوع الخروج نباشند و مشكلي براي خروج  نداشته باشند آنگاه اقدام به انجام ساير تشريفات  فرودگاهي كنند در اين صورت نه وقتي از كسي تلف مي شود كه موجب گلايه باشد و نه موردي براي دوباره كاري ها بوجود مي آيد.  فريدون فريور سپرده ام را پس بدهيد از متقاضيان خريد آپارتمان در شهرك بوعلي سعادت آباد هستم كه سال گذشته از خريد آپارتمان انصراف دادم.(اين  آپارتمان ها توسط شهرداري تهران ساخته مي شود)با توجه  به انصراف خريد مقرر شد از تاريخ انصراف پس از چهارماه  كليه وجوه پرداختي به اينجانب مسترد شود ولي تا اين  تاريخ كه حدودا" يكسال گذشته از استرداد پول اينجانب خبري نيست، چند بار هم به مسئولان مربوطه مراجعه كرده ام  اما پاسخ درستي دريافت نداشته ام. به اين وسيله پيام خود را به مسئولان امر اعلام و انتظار دارم سپرده من را بازگردانند.  نام محفوظ اشتباه ترافيكي !  يكطرفه كردن خيابان دكتر شريعتي(حد فاصل پل سيدخندان و پل شهيد همت از جنوب به شمال)نه تنها تسهيلي در روند رفت و آمد خودروها در اين مسير فراهم نكرده است كه  متاسفانه ترافيك سنگيني را در اين منطقه بخصوص در خيابان  جلفا موجب شده كه طبعا" احتمال بروز تصادفات در اين معبر دور از ذهن نيست. اگر كارشناسان ترافيك بپذيرند كه  اينكار از ابتدا اشتباه بوده است در اين صورت با بررسي  مجدد تصور مي رود اين اشتباه را تصحيح كنند.  محمد اشراقي  تربيت بدني ياسوكند مستقل شود اينطور كه گفته مي شود قرار بود در شهريور ماه سال 1377 تربيت بدني حسن آباد ياسوكند از توابع شهرستان بيجار مستقل شود اما انجام اين كار را موكول كردند به 22 بهمن  ماه 77 كه متاسفانه در بهمن ماه 77 نيز اين امر خير كه  تاثير بسزايي در روند توسعه ورزش در منطقه دارد، به مورد اجرا گذاشته نشد و هم اينك اين شهر محروم و دور افتاده  در استان كردستان بدون هيچگونه امكانات ورزشي باقي مانده  است و اگر نبود تلاش بي شائبه يكي دو نفر از پيشكسوتان  ورزش، فاتحه ورزش در اينجا خوانده شده بود. بخاطر علاقه  وافر جوانان ياسوكند تقاضا مي شود هرچه سريعتر تربيت بدني ياسوكند را مستقل كنند.  مجيد شهبازي  نحوه پرداخت حقوق بازنشستگان  سال ها بود بازنشستگان كشوري حقوق بازنشستگي خود را از طريق نزديكترين شعبه بانك ملي به محل مسكوني خود دريافت  مي كردند و كم وبيش از نحوه كار كاركنان بانك ملي رضايت  داشتند. اما از سال گذشته كه پرداخت ها توسط بانك صادرات  انجام مي شودمتاسفانه در شعب بانك صادرات به علت كمبود پرسنل بازنشستگان بايد مدت ها در صف بايستند تا حقوق  ناچيز ماهيانه را دريافت كنند. متاسفانه كاركنان بانك ها هم نمي دانند كه روزي خود بازنشسته مي شوند پس شايسته  نيست با بازنشستگان برخورد ناشايست داشته باشند.  بازنشسته دولت  هفت اقليم  دي اكسيدكربن موجود در هوا از فرسايش خاك جلوگيري مي كند    محققان ناسا مي گويند: بالوني به ارتفاع يك ساختمان 60 طبقه كه پنج روزپيش به هوا برخاست ضد ماده را از لايه هاي بيروني جو بدست آورده است. به گزارش خبرگزاري  فرانسه از واشينگتن، مركز فضايي گودارد ناسا اعلام كرد:  اين آزمايش به سرپرستي پروفسور شوجي اوريتو از دانشگاه  توكيو تلاشي است براي اعتبار بخشيدن به اين فرضيه كه  كهكشانها تماما از ضد ماده موجوددر كيهان بوجود آمده اند.  اوريتو گفت: مااطلاعات بسيار جالبي جمع آوري كرده ايم  كه حاوي صدهاضد پروتون در بين يكصدميليون ذرات اشعه هاي  كيهاني است كه از آشكاركننده ها عبور كرده است. اين  بالون كه 10/1 ميليون متر مكعب وسعت دارد در 11 ماه اوت  ازمنطقه مانيتوبا كانادا، براي يك پرواز 38 ساعته در ارتفاع 32 كيلومتري زمين به هوا برخاست. اين بالون حاوي  2268 كيلوگرم تجهيزات براي جمع آوري اطلاعات است. اين  تجهيزات سپس براي انجام آزمايشي در سال دو هزار نگهداري  مي شود. ضد ماده ها اشكال نادري هستند كه داراي بارهاي  الكتريكي مخالف باذرات معمولي هستند. دانشمندان اين ذرات  رابراي درك ساختار و انرژي كيهاني مورد بررسي و مطالعه  قرار مي دهند. در يك ماده معمولي، پروتون داراي بار مثبت  و يك الكترون داراي بارمنفي است، اما در ضد ماده عكس اين  موضوع غالب است. يك ضد پروتون منفي اما يك ضد الكترون  مثبت است اكثردانشمندان معتقدند كيهان از ماده معمولي  تشكيل شده است، در حاليكه ساير دانشمندان معتقدند كهكشانها از ضد ماده ساخته شده اند اماهيچ مدركي براي  اثبات اين فرضيه وجود ندارد.  ضد پروتونهاي ساده در پروازهاي بالوني پيشين كشف شده  بود، اما اين ضد ماده ها ممكن است در اثر تصادم ذرات  معمولي در فضا توليد شده باشند. بهرحال دانشمندان  آمريكايي و ژاپني اميدوارند انواع پيچيده تري از ضدماده  همچون ضد هليوم را كشف كنند. ضد هليوم در اثر تصادم ماده  بوجود نمي آيد.  پاسخ مسئولان  تصحيح يك خبر احتراما" به استحضار مي رساند مطالب درج شده در روزنامه  همشهري شماره 1853 مورخ 26 خرداد در صفحه 3 مساحت پارك  گلستان، منطقه جهان نما، منطقه جنگلي كوه و بخشي از جنگل هاي علي آباد به جاي هكتار، كيلومتر قيد شده كه  بدينوسيله تصحيح مي شود.  مدير كل حفاظت محيط زيست استان گلستان  تكذيب بهره برداري از اسكله بوشهر با عنايت به مطلب مندرج در صفحه 8 مورخ 12/3/78 به نقل  از خبرنگار محترم آن جريده دربوشهر تحت عنوان  (بهره برداري از اسكله كالاي عمومي در بوشهر)باستحضار مي رساند كه حسب اعلام معاونت ساخت و توسعه بنادر و فرودگاههاي اين وزارتخانه پروژه مذكور از پروژه هاي در دست اجراي معاونت فوق و در قالب طرح توسعه بندر بوشهر مي باشد.  لازم به ذكر است كه ميزان پيشرفت فيزيكي عمليات 85 درصد،  نصب ضربه گيرها، نصب مهاربندها، حفاظت ساحلي و اجراي  تاسيسات مكانيكي و برقي از جمله اقدامات باقي مانده اين  پروژه مي باشد.  لذا ضمن تكذيب" بهره برداري "از اسكله ياد شده خواهشمند است دستور فرمائيد توضيحات فوق الذكر جهت روشن شدن اذهان  عمومي چاپ شود.  روابط عمومي وزارت راه و ترابري  احداث مسكوني توسط بنياد مسكن انقلاب اسلامي يزد در پاسخ شرح مندرج در شماره 1866 زير عنوان تقاضا ازبنياد مسكن كه توسط آقاي علي حاتمي از رضوانشهر مطرح  شده است، باستحضار مي رساند قرار است در سالجاري به  مناسبت يكصدمين سالگرد تولد حضرت امام خميني(ره)تعداد يكصد واحد مسكوني در هر استان احداث گردد با توجه به  آمار كمبود مسكن نسبت به تعداد خانوار كه در سال 75 تنظيم شده است كمبود مسكن در مركز شهرستان صدوق كمتر از يكصد واحد مي باشد لذا در اين مقطع سهميه به ساير مراكز شهرستانها كه نياز بيشتري وجود دارد اختصاص داده شده است.  ضمنا" تعدادي واحد مسكوني با شرايط مشابه در شهر اشكذر توسط سازمان مسكن و شهرسازي احداث شده است كه متقاضيان  مي توانند جهت اين واحدها اقدام نمايند.  بنياد مسكن انقلاب اسلامي استان يزد براي اطلاع آقاي محمد باقرشاهي  عطف به مطلب مندرج در ستون "تلفن به همشهري "شماره 1889 روز پنجشنبه 7 مرداد ماه 78 آن روزنامه، ضمن تشكر از آقاي محمدباقر شاهي توضيح زير ارسال مي شود: زمين فضاي  سبز مورد نظر متعلق به يكي از تعاونيهاي مسكن نيروهاي  نظامي است كه داراي كاربري فضاي سبز مي باشد.  باتوجه به اين موضوع كه زمين فوق در مالكيت شهرداري  نمي باشد، شهرداري منطقه يك در راستاي اهداف شهرداري  تهران در خصوص حفظ، نگهداري و توسعه فضاي سبز، عليرغم  ممانعت هاي به عمل آمده براي ورود و خروج عوامل شهرداري،  به صورت مستمر نسبت به آبياري و نگهداري از فضاي سبز پارك جنگلي اقدام مي نمايد. لازم به ذكراست در صورت  توافق صاحبان زمين با شهرداري، اقدامات لازم براي  استفاده عموم از اين پارك جنگلي به عمل خواهد آمد.  مدير روابط عمومي شهرداري منطقه 1 قطع موقت برق بروجرد احتراما" عطف به مطلب مندرج در روزنامه همشهري مورخه 2/4/78 شماره 1884 صفحه 7 تحت عنوان "در برخي محله هاي  بروجرد تقريبا" هر روز براي چند دقيقه هم كه شده برق قطع  مي شود" خواهشمند است نسبت به درج پاسخ اين شركت براساس  قانون مطبوعات اقدام فرمائيد.  با بررسيهاي به عمل آمده از وضعيت شبكه برق شهرستان  بروجرد، در جهت ارائه سرويس مطلوب و پايداري شبكه با انجام تعميرات دوره اي و كوتاه مدت و بهينه سازي شبكه ها برحسب ضرورت خاموشي برق كه براي چند دقيقه كه گروههاي  عملياتي و اجرايي روي خطوط مانور نمايند امري اجتناب ناپذير است كه با جداسازي محلي كه نياز به تعمير دارد بلافاصله بقيه خط و منطقه برقدار مي گردد و چنانچه زمان  خاموشي بلندمدت باشد موضوع جهت اطلاع شهروندان محترم از طريق صداوسيما مركز لرستان اعلام مي گردد.  برق لرستان 
