 برخورداري از انسانهاي خلاق و انديشمند، شرط موفقيت در عرصه مبادلات جهاني است  گروه شهرستانها: استاندار مازندران در جمع دانش آموزان  شركت كننده در مسابقات فرهنگي، هنري منطقه دو كشور در ساري گفت: يكي از مهمترين هدفهايي كه جمهوري اسلامي آنرا تعقيب مي كند، رسيدن به توسعه پايدار و همه جانبه است،  توسعه اي كه همه ابعاد فرهنگي، اجتماعي، اقتصادي و سياسي  را شامل مي شود.  به گزارش خبرنگار همشهري از ساري داود كشاورزيان با رد نظريه تكيه به منابع زيرزميني و معدني براي توسعه كشور تصريح كرد: ترديدي نيست كه وجود منابع زيرزميني و ثروتهاي اقتصادي در توسعه تاثير دارد اما تعيين كننده  نيست، زيرا امروز محور توسعه پايدار، توسعه نيروي انساني  است و انسان است كه با قدرت انديشه و فكر خود و با بهره گيري از منابع گوناگون در جهت پيشرفت كشور استفاده  مي كند.  استاندار مازندران شرط موفقيت در عرصه مبادلات امروز جهان را برخورداري از انسانهاي انديشمند و خلاق دانست و با تاكيد بر تلاش هرچه بيشتر براي توسعه نيروي انساني به  منظور ساختن ايراني آباد و سرافراز و دست يابي به فردايي  بهتر افزود: در اين جهت ما بايد جوانانمان را باور كنيم  و با درك قدرت ايمان و استعداد آنان روحيه تكيه بر خود و برخورداري از اعتماد به نفس را در آنها تقويت كنيم. وي  از آموزش و پرورش به عنوان مهمترين مكان براي ترتيب نيروي انساني يادكرد و گفت: آموزش و پرورش نقش اصلي را در پرورش انسانها و تربيت نيروي انساني خلاق و كارآمد به  عهده دارد و بايد فضايي فراهم شود تا دانش آموزان در كنار فعاليتهاي آموزشي بتوانند در زمينه هاي فرهنگي و هنري فعاليت كنند تا زمينه رشد خلاقيت ذهني آنان فراهم  شود.  كشاورزيان افزود: از آنجا كه جامعه امروز چون گذشته  جامعه بسته اي نيست و فرهنگها در تعامل با يكديگر هستند،  خواسته يا ناخواسته زمينه اي فراهم شده است تا مردم تحت  تاثير فرهنگ يكديگر قرار گيرند، اگرچه در اين تقابل ممكن  است مشكلاتي براي جوامع مختلف بوجود آيد، اما اين تبادل  فرهنگي فرصتي است براي شما دانش آموزان تا بتوانيد در اين رهگذر از يافته هاي فكري جوامع بشري استفاده كنيد و خود را براي ورود به آينده مهيا كنيد زيرا آينده بردوش  شما مي باشد و مسئوليت ساختن فردايي بهتر نيز به عهده  شما است. 
