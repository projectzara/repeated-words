 گروه شهرستانها: شهردار همدان گفت: به منظور احياء بافت  قديمي و تسريع در عمليات بازسازي و بهسازي مناطق جولان و ضرابي همدان به سازندگان واحدهاي مسكوني در اين دو منطقه  50 درصد تخفيف داده مي شود.  به گزارش خبرنگار همشهري در همدان اميررضا يوسفيان گفت:  اين اقدام با هماهنگي استانداري، سازمان مسكن و شهرسازي،  شهرداري همدان و پيگيريهاي اعضاي شوراي اسلامي همدان  انجام شده و بر طبق اين هماهنگي به همه سازندگان  سازه هاي مسكوني به استثناء بخشهاي تجاري 50 درصد از مجموع عوارض پذيره مسكوني تخفيف داده مي شود.  وي افزود: اين برخورداري مشروط به آن است كه بعد از انقضاء مهلت تعيين شده(6 ماه)هر گونه اقدام به ساخت و ساز با طي مراحل پروانه و ارائه نقشه احداثي صورت پذيرد و همچنين نسبت به پرداخت بقيه عوارض واحدهاي مسكوني به  حساب شهرداري اقدام شود.  شهردار همدان با بيان اين كه اين اقدام فرصت مناسبي براي  تسريع در عمليات بهسازي، بازسازي وساخت و ساز در محلات ضرابي و جولان است اظهار داشت: بعد از انقضاي اين  مهلت موضوع منتفي شده و هرگونه ساخت و ساز مستلزم طي  مراحل قانوني و پرداخت كامل حقوق و عوارض شهرداري است. 
