 گروه شهرستانها: بازار تاريخي زنجان كه قسمتهايي از آن  به مرور زمان آسيبديده است، با همكاري بازاريان و اداره  ميراث فرهنگي زنجان بازسازي مي شود.  به گزارش خبرنگار همشهري، مدير ميراث فرهنگي استان  زنجان با تاكيد بر ضرورت حفظ آثار تاريخي به عنوان هويت  ملي كشور گفت: مجموعه بازار زنجان كه در دوره قاجاريه  بنا شده و جزو بزرگترين بازارهاي تاريخي كشور بشمار مي رود، داراي بخشهاي مختلفي از جمله سراها، تيمچه ها و راسته هاي متعدد است كه به مرور زمان بخشهايي از اين  مجموعه سنتي و تاريخي كم كم تخريب و يا با احداث  پاساژهاي نوساز به فراموشي سپرده شده است.  وي با اشاره به استفاده از چوب و پليت براي پوشش سقف  قسمتهايي كه بعدا" به اين مجموعه اضافه شده است و از بين رفتن آنها به مرور زمان يا در اثر آتش سوزي گفت:  جايگزيني اين سقفهاي ويران با سقفهاي آجر و با الگوي  سنتي با اندك توجه امكان پذير است و براي اين منظور به عنوان الگوي آزمايشي، بخشي از بازار پائين مرمت و بازسازي شده است كه با توجه به زيبائي و جلوه خاص اين  بخش و همچنين علاقه مندي و مشاركت بازاريان، بخشهاي  ديگري از بازار زنجان بازسازي خواهدشد.  مجموعه بازار تاريخي زنجان در قلب بافت قديمي شهر قرار گرفته و از دو قسمت بازار بالا و بازار پائين تشكيل شده  است. ساخت اين بازار در سال 1205 هجري قمري در دوران  حكومت آغامحمدخان قاجار آغاز و محور اصلي آن در زمان  فتحعلي شاه تكميل شده است. 
