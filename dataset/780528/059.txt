   عكس: سعيد محمودي از ناوه  يكي از زيباترين و قديمي ترين بناهاي تاريخي شهر ييلاقي  و ديدني نطنز، بقعه شيخ عبدالصمد نطنزي است كه ايوان  رفيع وعمارت سر در آن با تزئينات منحصر به فرد كاشيكاريها و كتيبه هاي متعدد و مختلف، خطوط ثلث و معقلي  وكوفي همه انظار را به سوي خود جلب مي كند.  مهندس سيف الله امينيان مدير ميراث فرهنگي كاشان ونطنز و يكي از كارشناسان آثار تاريخي درباره بناي مورد نظر مي گويد: براساس كتيبه آجري برجسته به خط ثلث عالي كه  دور تا دور جرزهاي عمودي و هره افقي ايوان بقعه به نحوي  زيبا و ابتكاري نوشته شده است، احداث اين بناي عظيم و شكوهمند به همت و مساعي شمس الدين محمدبن علي نطنزي در سال 707 هجري آغاز و در سال 716 هجري به پايان رسيده است.  در دو رديف از كتيبه هاي عمودي و يك رديف كتيبه افقي بر پيشاني ايوان بقعه به خط معقلي و با استفاده از كاشي  فيروزه اي رنگ بر زمينه لاجوردي، عبارات شهادتين و جملات  مقدس لااله الاالله، محمدرسول الله، علي ولي الله در دور تا دور ايوان، زينت بخش نماي اين بقعه است.  در سر در ورودي بقعه به خط ثلث برجسته با كاشي لاجوردي  رنگ بر زمينه فيروزه اي آياتي از كلام الله مجيد نوشته  شده ودر دو طرف طاق نماي داخل ايوان دو طاقچه شبيه محراب با استفاده از ظريف ترين نوع كاشيكاري مشبك و خطوط زينتي  كوفي مشجر تزئين شده است.  كاشان- خبرنگار همشهري 
