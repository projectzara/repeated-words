 گروه شهرستانها: به منظور افزايش توليد و ارزآوري، كنترل  بازار، جلوگيري از نوسانات قيمت، پايانه گل و گياه در خوزستان تاسيس مي شود.  به گزارش خبرنگار همشهري از اهواز، معاون سازمان كشاورزي  خوزستان با اشاره به موقعيت مناسب خوزستان به دليل داشتن  دو فرودگاه بين المللي و همجواري با آبهاي آزاد براي  صادرات گل و گياه گفت: در حال حاضر سطح زير كشت گياه و گياهان زينتي استان حدود 298 هكتار است كه 120 هكتار آن  به صورت گلخانه هاي اسكلت چوبي و پوشش پلاستيكي و 178 هكتار در فضاي باز و آزاد توليد مي شود.  وي افزود: قسمت عمده گل كشور از استان خوزستان تامين  مي شود و ميزان كل توليد گلهاي شاخه بريده استان بيش از 27 ميليون از انواع مختلف و 3 ميليون درخت و درختچه هاي  زينتي و گياهان آپارتماني است.  مهندس مولا اضافه كرد: ارزش هر نخل و گياه زينتي سه  برابر قيمت يك كيلو پسته است و هر شاخه گل خشك معادل 4/1 دلار در بازارهاي جهاني ارزش دارد.  معاون سازمان كشاورزي خوزستان همچنين گفت: با ايجاد اين  پايانه مي توان ضمن كنترل بازار و جلوگيري از نوسانات  قيمت، ضايعات تراكم و ارزآوري بسيار خوبي براي كشور ايجاد كرد. وي يادآور شد: در اين پايانه ضمن نگهداري  گلهاي توليدي، كار اطلاع رساني، بازاريابي و صادرات به  صورت يكجا انجام خواهد شد. 
