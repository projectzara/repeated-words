 گروه شهرستانها: رئيس ستاد آزاد كشور درباره اظهارات  اخير صدام حسين رئيس جمهوري عراق و تاثير آن بر روند آزادسازي اسرا گفت: وجود اسرا موضوعي نيست كه عراق  بتواند آنرا پنهان كند، بعد از تبادل آزادگان، جمهوري  اسلامي با كمال حسن نيت وارد عمل شد و با عراق در جلسات  مختلف درباره اين مسائل بحث و گفت وگو كرده و روند كار هم به خوبي پيش رفته است.  به گزارش خبرنگار همشهري از سمنان، وكيلي گفت: اين  كارشكني و تكذيب عراق مبني بر عدم وجود اسرا در آن كشور نمي تواند پايدار باشد و عراق مجبور است اين همكاري را ادامه بدهد.  رئيس ستاد آزادگان كه در مراسم آغاز به كار همايش بزرگ  آزادگان استان سمنان سخن مي گفت، افزود: برنامه هاي ستاد در آينده حول محور فرهنگي، آموزشي و بخشي از آن درباره  مسائل مسكن و اشتغال خواهد بود كه اميد است با حمايت  دولت و مسئولين بتوانيم بيشتر به اين مسائل بپردازيم.  وي همچنين با اشاره به ايجاد مركز پژوهش و تحقيقات براي  انجام كار فرهنگي درباره آزادگان وانتقال آن به نسلهاي  آينده گفت: در اين مركز خاطرات، افكار و اسناد آزادگان  جمع آوري مي شود و در اين زمينه تاكنون 11 جلد كتاب چاپ  شده و پيش بيني مي شود كه تعداد اين كتابها به 45 جلد برسد.  وكيلي از آزادي اسرا به عنوان بزرگترين حادثه تاريخ  انقلاب ياد كرد و گفت: افتخار مردم و مسئولين نظام اين  است كه اين غيورمردان علاوه بر صبر و تحمل، براي انسانيت  و اسلام(عزت)آفريدند و ما به عنوان ستاد آزادگان از اين كه بتوانيم اين عظمت را تصوير كنيم عاجزيم.  وي درباره تعداد زندانيان سياسي قبل از انقلاب كه  هم اكنون به عنوان آزاده محسوب مي شوند گفت: تاكنون  نزديك به سه هزار نفر ثبت نام كرده اند و پيش بيني  مي شود كه اين رقم به بيش از 4 هزار نفر برسد. 
