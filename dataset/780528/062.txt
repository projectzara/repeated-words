 گروه شهرستانها: بازنگري استانداردها حداقل هر ده سال  يك بار بايد انجام گيرد.  به گزارش خبرنگار همشهري از اروميه، رئيس موءسسه  استاندارد و تحقيقات كشور در اروميه گفت: در برنامه سوم  سعي مي شود امور مربوط به كنترل كيفي كالاها توسط شركت  خصوصي واجد صلاحيت كه موءسسه استاندارد آن را تاييد مي كند، صورت پذيرد.  وي افزود: در آينده دامنه شمول فعاليت هاي استاندارد به  بخش هاي ديگر از جمله خدمات، حمل و نقل، بيمه و خدمات  اداري توسعه پيدا مي كند.  دوست حسيني با تاكيد بر تسهيل در كنترل صادرات و واردات،  لزوم رعايت ضوابط فني در اين زمينه را يكي ديگر از سياست هاي موءسسه استاندارد عنوان كرد و گفت: كالاهاي  وارداتي بايد با تعيين مشخصات كيفي و كنترلهاي فني به  كشور وارد شود و كالاهاي داراي كيفيت كمتر از استاندارد ملي پذيرفته نيست.  وي افزود: ورود كالاهاي خارجي غيراستاندارد توليدات  داخلي كشور و بهداشت ملي را به خطر مي اندازد و مسائل  زيست محيطي به همراه دارد.  دوست حسيني با اشاره به برنامه هاي آتي موءسسه درباره  مشاركت اتحاديه ها و انجمن هاي تخصصي در اظهارنظر پيرامون صادرات يادآور شد: اگر نظارتهاي صنفي توسط اتحاديه هاي صنعتي بيشتر شود، در زمينه صادرات و واردات  كنترل فني تر صورت مي گيرد.  رئيس اداره استاندارد و تحقيقات كشور با اشاره به اين كه  گواهينامه هاي ايزو نشانه كيفيت كالا نيستند و اداره  استاندارد سعي كرده است به اين گواهينامه ها نظارت داشته  باشد خاطرنشان كرد: گواهينامه ايزو گواهي كيفيت سيستم  مديريت است و در بعضي از كشورها هزاران گواهينامه از اين  نوع صادر مي شود كه صرفا" جنبه تبليغاتي دارند وي با تاكيد بر اين كه مردم بايد نسبت به كالاهايي كه علامت  استاندارد ندارند حساسيت نشان دهند و از خريد كالاهاي  غيراستاندارد خودداري كنند، تصريح كرد: هر كالايي كه  علامت استاندارد داشته باشد و براي مصرف كننده ايجاد خسارت كند خريدار مي تواند ادعاي خسارت داشته باشد.  رئيس استاندارد و تحقيقات كشور يادآور شد هرسال 30 طرح  تحقيقاتي صنايع فلزي و غيرفلزي با هدف بهبود كيفيت  كالاهاي مصرفي انجام مي شود و براي تحقيقات مبتني بر نيازهاي كشور و ديگر روشهاي آزمون مي توان از 20 درصد از اعتبارات موءسسه استفاده كرد و در اين زمينه محدوديت  اعتباري وجود ندارد.  وي همچنين خواستار همكاري رسانه ها، آموزش و پرورش و مراكز آموزش عالي براي كمك به گسترش فرهنگ استاندارد در كشور شد. 
