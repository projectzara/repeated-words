 گروه شهرستانها: با حضور وزير فرهنگ و ارشاد اسلامي  ساختمان اداري اداره كل فرهنگ و ارشاد اسلامي لرستان  مورد بهره برداري قرار گرفت.  به گزارش خبرنگار همشهري در خرم آباد براي ساخت اين  ساختمان كه در زميني به مساحت دو هزار متر مربع و در چهار طبقه احداث شده 250 ميليون تومان از محل اعتبارات  استاني و ملي هزينه شده است.  دكتر مهاجراني همچنين كلنگ احداث هتل چهارستاره خرم آباد و كتابخانه امام خميني(ره)اين شهر را به زمين زد. براي  ساخت و آماده سازي اين هتل كه در زميني به مساحت 5 هزار متر مربع و در 7 طبقه توسط بخش خصوصي در پارك صخره اي  خرم آباد احداث مي شود، 750 ميليون تومان پيش بيني شده  است. وي همچنين از نمايشگاه توانمنديهاي فرهنگي و هنري  خرم آباد بازديد كرد و از نزديك با فعاليت هاي هنرمندان  اين شهر آشنا شد. در اين نمايشگاه بيش از 300 اثر خوشنويسي، نقاشي، مجسمه سازي و خطاطي از هنرمندان  شهرستان خرم آباد به نمايش گذاشته شده است. وي دراين  بازديد گفت: زمينه كار براي فعاليت هاي هنري و فرهنگي  جوانان فراهم شده است و اميدوارم كه جوانان بتوانند در اين راستا خلاقيت هاي خود را به ظهور برسانند. وي سپس در شهرستان كوهدشت حضور يافت و كلنگ احداث مجتمع فرهنگي و هنري ارشاد اين شهرستان را به زمين زد. اين مجتمع در زميني به مساحت 1500 متر مربع و در دو طبقه ساخته مي شود و اعتبار اوليه آن 30 ميليون تومان برآورد شده است. 
