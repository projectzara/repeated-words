   * آيت الله شاهرودي: همانگونه كه شما(آقاي خاتمي) برنامه توسعه سياسي را دنبال مي كنيد در قوه قضائيه نيز بايد توسعه قضائي صورت بگيرد گروه سياسي: آقاي سيد محمد خاتمي رئيس جمهوري اسلامي  ايران ديروز با حضور درقوه قضائيه انتصاب آيت الله سيد محمود هاشمي شاهرودي را به سمت رياست قوه قضائيه و شروع  به كار وي را درمسئوليت جديد تبريك گفت.  به گزارش ايرنا به هنگام ورود آقاي خاتمي به ساختمان قوه  قضائيه، رئيس جمهوري مورد استقبال آيت الله هاشمي  شاهرودي رئيس جديد قوه قضائيه و چند تن از مسئولان اين  قوه قرار گرفت. رئيسان قواي مجريه و قضائيه در اين ديدار بر لزوم همكاري و تبادل نظر هرچه بيشتر ميان اين دو قوه  براي حل مشكلات كشور تاكيد كردند.  آقاي خاتمي در اين ديدار با اشاره به مشكلات و تنگناهاي  كشور بر عزم و اراده دولت براي حل مشكلات تاكيد كرد و گفت: حل هرچه سريع تر مشكلات نيازمند عزم ملي است. وي  حضور آيت الله هاشمي شاهرودي در قوه قضائيه را اميدواركننده دانست و گفت: شما قصد اصلاح گري و خدمت  داريد و با توجه به خصوصيات اخلاقي شما همه صاحبنظران و حقوقدانان مي توانند با شما همكاري كنند و اين مايه اميد دولت است. در اين ديدار، آيت الله هاشمي شاهرودي رئيس قوه  قضائيه نيز به رئيس جمهوري گفت: ما و شما مشتركات  فراواني داريم و جنابعالي ذهن روشن و خوبي داريد و نوانديشي هاي شما مي تواند به نهادينه شدن بسياري از تعاليم اجتماعي اسلام كمك كند. رئيس قوه قضائيه تاكيد كرد:  همانگونه كه شما برنامه توسعه سياسي رادنبال مي كنيد،  لازم است تا در قوه قضائيه نيز توسعه قضايي صورت گيرد،  چراكه بخشي از موفقيتهاي سياسي بستگي به توسعه قضائي  دارد. 
