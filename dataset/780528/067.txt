 گروه سياسي: در جلسه علني ديروز مجلس شوراي اسلامي كه به  رياست آقاي ناطق نوري تشكيل شد بررسي "طرح اصلاح قانون  انتخابات مجلس شوراي اسلامي "درشور دوم ادامه يافت و يك  ماده ديگر از آن به تصويب رسيد. درجلسات پيشين 31 ماده  از اين طرح 95 ماده اي از تصويب نمايندگان گذشته بود.  به گزارش ايرنا، براساس ماده 32 اين طرح، فرماندار يا بخشدار مركز هر حوزه انتخابيه، جهت انتخاب معتمدين اصلي و علي البدل هيات اجرايي موضوع ماده(31)سي نفر از معتمدين بومي ساكن در محل و يا ساكنيني كه حداقل داراي 5 سال سابقه سكونت در حوزه انتخابيه هستند را از بين كليه  اقشار واجد شرايط در اين قانون انتخاب و به منظور تاييد صلاحيت به هيات نظارت مربوط معرفي مي كند.  هيات نظارت مزبور حداكثر ظرف مدت سه روز نسبت به تاييد صلاحيت آنان اظهارنظر كتبي خود را به فرماندار يابخشدار ارسال مي دارد. در ادامه اين ماده آمده است: فرماندار يا بخشدار مركز حوزه انتخابيه بلافاصله از سي نفر معتمدين  محلي تاييد شده از سوي هيات نظارت كتبا دعوت به عمل  آورده و مدعوين حداكثر ظرف دو روز از تاريخ دعوت، تشكيل  جلسه مي دهند و پس از حضور حداقل دوسوم مدعوين(20 نفر) در حضور هيات نظارت ازبين خود 9 نفر را به عنوان معتمدين  اصلي و 5 نفر را به عنوان معتمدين علي البدل هيات اجرايي  با راي مخفي و اكثريت نسبي آراء انتخاب مي نمايند. 
