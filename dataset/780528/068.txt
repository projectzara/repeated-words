 خاتمي با اشاره به اتهام كم كاري دولت در زمينه هاي  اقتصادي گفت: واقعيت اين است كه انرژي مصرف شده از سوي  دولت در بخش اقتصاد، بيش از عرصه هاي ديگر بوده است كه  حاصل آن طرح ساماندهي اقتصادي است وآثار مثبت آن را در ماههاي اخير در بخش صادرات غيرنفتي مي بينيم  حجت الاسلام والمسلمين سيد محمد خاتمي رئيس جمهوري ايران  در نشست مشترك اعضاي دولت و نمايندگان مجلس كه در سالن  شهيد بهشتي نهاد رياست جمهوري برگزار شد، رئوس برنامه سوم  توسعه اقتصادي، اجتماعي و فرهنگي كشور را تشريح كرد.  به گزارش ايرنا، خاتمي در اين نشست كه با حضور نمايندگان  مجلس شوراي اسلامي و وزراء و مسئولان دولت برگزار شد،  ضمن تبريك سالگرد ميلاد باسعادت حضرت زينب كبري(س)درگذشت  مرحوم حجت الاسلام هادي خاتمي نماينده مردم بروجرد در مجلس شوراي اسلامي را تسليت گفت.  رئيس جمهوري با برشمردن آثار منفي پايين آمدن قيمت نفت و پنج ميليارددلار كسري درآمد ارزي سال گذشته، تصريح كرد:  خوشبختانه جمهوري اسلامي ايران در اجراي سياست فعال و از موضع عزت در ماههاي اخر سال گذشته، موفق گرديدبا همكاري  اعضاء موءثر اوپك تحول مثبتي در قيمت نفت ايجاد كند.  وي اظهار اميدواري كرد: با بهبود قيمت نفت در بقيه سال و سالهاي آينده، وضعيت بهتري داشته باشيم و در عرصه توليد و سرمايه گذاري، تحرك اقتصادي در كشور ايجاد شود.  رئيس قوه مجريه با اشاره به مطالبي كه درخصوص ارائه كم  لوايح اقتصادي از جانب دولت به مجلس اظهار شده است، گفت:  واقعيت اين است كه انرژي مصرف شده از سوي دولت در بخش  اقتصاد بيش از عرصه هاي ديگر بوده است كه حاصل آن طرح  ساماندهي اقتصادي است و آثار مثبت آن را در ماههاي اخير در بخش صادرات غيرنفتي مي بينيم.  خاتمي اظهار داشت: اميدواريم كه تا پايان سال جاري با ادامه روند روبه رشدصادرات غيرنفتي و نيز صدور خدمات فني  و مهندسي حدود پنج ميليارد دلاردرآمد، عايد كشور شود.  رئيس جمهوري تلاش هاي دولت و مجلس و تشكيل گروهها و كميته هاي كارشناسي جهت تهيه و تدوين برنامه سوم توسعه  را يادآور و به تشكيل 30 جلسه فوق العاده دولت در اين  مورد اشاره كرد و اظهار داشت: سياستهاي كلي اين برنامه  پس از تهيه به استحضار مقام معظم رهبري رسيد و پس از ارجاع ايشان به مجمع تشخيص مصلحت نظام بيش از 90 درصد آنچه كه مورد نظر دولت بود تاييد و باتغييرات اندكي اين  سياست ها به دولت اعلام شد.  رئيس جمهوري از نگرش تازه به مسائل كشور به عنوان يكي از ويژگي هاي برنامه سوم توسعه ياد كرد و گفت: اين برنامه  داراي نوآوري است و با آنچه تاكنون در برنامه هاي ارائه  شده به چشم مي خورد تفاوت اساسي دارد، نگاه و جهت گيري مادر اين برنامه، جهت گيري بنيادي و ساختاري و ايجاد تحولي اساسي در اقتصادبيمار كشور است.  وي با بيان اين مطلب كه در اين برنامه جنبه هاي اجتماعي،  سياسي و فرهنگي بطور جامع تري مورد توجه قرار گرفته است،  گفت: ارائه برنامه پنج ساله سوم به دو مرحله تعيين  سياست هاي مهم و رهنمودهاي كلي و سپس ارائه  سياستهاي جزئي در طي برنامه هاي سالانه يعني بودجه،  تقسيم شده است.  خاتمي ويژگيهاي ديگر برنامه سوم را شناسايي موانع رشد و توسعه كشور ويافتن راه حلهاي نهادسازي اجرايي متناسب بااهداف برنامه سوم و تفكيك سياست هاي فرابخشي و بخشي  اعلام كرد.  وي افزود: از نكات مهم اين برنامه تهيه و تدوين طرح  آمايش سرزمين است كه براي اولين بار مورد توجه قرار گرفته است.  رئيس جمهوري با تاكيد بر ضرورت ايجاد تغييرات بنيادي در ساختار اقتصادكشور اظهار داشت: بايد باهمدلي، اتحاد و هماهنگي بين همه نيروها و گروه هااز همه توان و ظرفيت  كشور براي مصالح ملي و آينده كشور استفاده كنيم به شرط اينكه دايره خودي را محدود نكنيم.  وي افزود: حكومت، حزب و جناح نيست، بايد همه نيروها و كساني كه دلشان براي ايران مي سوزد در اين مسير به كار گرفته شوند، مصالح ملي و آينده كشوررا در نظر گرفته و دايره خودي را گسترش دهيم چنانكه اسلام از ما خواسته است.  رئيس جمهوري محورهاي مهم مورد توجه در برنامه سوم را رشد اقتصادي، توجه به اشتغال و مهار تورم دانست و گفت: شش  درصد نرخ رشد در برنامه سوم پيش بيني شده است كه اين  ميزان رشد به هفت درصد رشد سرمايه گذاري نيازمند است.  خاتمي مهمترين محور مورد توجه دربرنامه سوم را توجه به  اشتغال زايي در كشور خواند و تصريح كرد: رفع بيكاري هدف  تمام سرمايه گذاري ها و رشد اقتصادي است، بطوري كه نرخ  بيكاري در پايان برنامه پنجساله باتوجه به افزايش  جمعيت ده درصد خواهد بود.  رئيس جمهوري افزود: دولت پيش بيني كرده است كه با ارايه  راهكارهاي مناسب در اين برنامه رشد تورم كشور از 9/15 درصد بالاتر نرود.  رئيس جمهوري ميزان ارز مورد نياز براي برنامه پنجساله  سوم توسعه كشوررا حدود 112 ميليارد دلار اعلام كرد و گفت:  اين رقم از طريق 5/34 ميليارددلار صادرات غير نفتي، 5/7 ميليارد دلار صدور خدمات فني و مهندسي، هشت ميليارد دلار صدور فراورده هاي نفتي و 50 ميليارد دلار صدور نفت تامين  و نيازبه جذب 12 ميليارد دلار از ساير منابع خواهيم داشت.  خاتمي ايجاد ثبات در بودجه كشور را لازم دانست و گفت:  دربرنامه سوم درآمد نفتي با احتساب نرخ 5/12 دلار براي  هر بشكه بطور ثابت تنظيم شده است كه با ايجاد صندوقي،  مازاد درآمدهاي نفتي مصروف سرمايه گذاري و رفع  كمبودهاي پيش بيني نشده ارزي خواهد شد.  رئيس جمهوري در پايان از برنامه سوم توسعه به عنوان وحدت  ملي ياد كرد وگفت همه بايد اهتمام كنيم زمينه اتحاد براي  رسيدن به اهداف پيش بيني شده فراهم گردد.  در اين ديدار حجت الاسلام والمسلمين ناطق نوري رئيس مجلس  شوراي اسلامي با تشكر از گزارش كامل و جامع رئيس جمهوري،  ابراز اميدواري كرددولت، مجلس و قوه قضائيه بتوانند با همكاري و همدلي يكديگر بستر مورد نظر برنامه سوم را فراهم آورند.  رئيس مجلس شوراي اسلامي با تاكيد بر اجماع نمايندگان  مجلس با همه گرايش ها در حمايت از دولت تصريح كرد: مجلس  با حفظ استقلال، منزلت و جايگاه خود در امر قانونگذاري و نظارت، جدي ترين لوايح اقتصادي همچون بودجه هاي سال هاي  77 و78 و اصلاحيه بودجه سال 77 را با انصاف و با ديد همراهي با دولت مورد بررسي قرار داده است. ناطق نوري  اظهار اميدواري كرد با همكاري كارشناسان دولت و مجلس  همدلي و همگامي ضروري براي حركت به سمت و سوي مورد نظر مردم و مقام معظم رهبري فراهم آيد. 
