 گروه سياسي: حذف تعطيلي سالروز ملي شدن نفت وهن مجلس  بود. اين مطلب را قاسم رمضانپور نرگسي نماينده صومعه سرا در گفتگو با خبرنگار همشهري عنوان كرد.  وي با اشاره به اينكه اين مصوبه عملكرد مجلس را از ديدگاه عموم مردم و قاطبه نخبگان كشور مورد سئوال قرار داد گفت 29اسفند روز ملي شدن نفت بخشي از تاريخ مبارزات  ملت ايران بود و هر كس بخواهد اين بخش از تاريخ كشورمان  را ناديده بگيرد مثل اين است كه وجود آفتاب را ناديده  گرفته است.  رمضانپور نرگسي گنجاندن حذف تعطيلي 29 اسفند را در لايحه  دولت از سوي كميسيون اداري و استخدامي حركتي كاملا"  سياسي دانست و گفت: حتي چند تن از نمايندگان كه گرايش  راست دارند از اين مصوبه اظهار شگفتي كردند. بنا بر اين  قبح قضيه آنقدر زياد است كه طرفداران همين طرز فكر نيز درصددند آن را به خود منتسب نكنند.  محمدرضا بهمئي نماينده رامهرمز نيز ضمن اظهار تاسف از اين حركت مجلس گفت: ما نمايندگان استان خوزستان بيش از همه تاثير ملي شدن نفت را احساس كرديم.  وي با اشاره به اينكه بسياري از نمايندگان در زمان بررسي  لايحه متوجه الحاقيه كميسيون نبودند گفت: نمايندگاني كه  تازه متوجه شده اند بسيار ناراحتند.  بهمئي ملي شدن نفت را از فرازهاي درخشان تاريخ مبارزه  مردم ايران دانست و گفت ما براي ملي شدن نفت خون  داده ايم و قطعا" مجلس متوجه اين مهم نبوده كه به آن  توجه جدي نكرده است.  نماينده رامهرمز با تاكيد بر اين كه لايحه دولت از 48 ساعت قبل دراختيار نمايندگان قرار نگرفته بود و بر اثر تغيير دستور سريعا" مورد رسيدگي قرار گرفت گفت: به دليل  محدوديت آئين نامه نتوانستم پيشنهاد حذف اين قسمت را به  مجلس ارائه كنم. 
