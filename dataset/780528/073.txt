 آيت الله هاشمي رفسنجاني بر همكاري و حمايت مجمع تشخيص  مصلحت نظام از دولت در عرصه سياستگزاري و بسط سياست  تشنج زدايي تاكيد كرد گروه سياسي: سياست تشنج زدايي در حالي كه دنيا به  سوي حاكميت جهاني و كوچك شدن پيش مي رود، از اصول روشن سياست خارجي جمهوري اسلامي ايران است.  آيت الله هاشمي رفسنجاني رئيس مجمع تشخيص مصلحت نظام در سومين روز از گردهمائي روءساي نمايندگي هاي ايران در خارج  از كشور با بيان اين مطلب، افزود: در دنيايي كه  مراكزقدرتمند با برنامه و ابزارهاي پيشرفته ارتباطي،  تضعيف حاكميتهاي ملي وبومي را پيش گرفته اند به دور از عقل و منطق است كه ما برنامه و موضع نداشته باشيم و براي  رويارويي با آن آماده نباشيم.  به گزارش ايرنا، وي سياست تشنج زدايي را در اين راستا جدي و ضروري دانست و تاكيد كرد: اين سياست را بايد همراه  با حضور قدرتمندانه سازندگي خود در دنيا كه براي مردم و تاريخ نظام اسلامي هم جلوه خاص داشته باشد به پيش ببريم.  آقاي هاشمي رفسنجاني تاكيد كرد: درگذشته يكبار اين  سياست را با همين لفظ مطرح كرديم و گفتيم كه دشمن تراشي  سياست ما نيست و دنيا هم استقبال كرد، اما در اين مسير موانع جدي و صعبالعبور ايجاد كردند و اين تجربه نبايد فراموش شود رئيس مجمع تشخيص مصلحت نظام به برخي موانع  در سر راه سياست تشنج زدايي اشاره كرد و گفت: آمريكا و تبليغات صهيونيستي دو عنصر و مانع مشخص واستثنايي در مسير سياست تشنج زدايي هستند كه با اهرمهاي قوي كه در دست دارند، تلاش مي كنند موانع جدي براي عدم موفقيت اين  سياست ايجاد كنند.  آقاي هاشمي رفسنجاني اضافه كرد: در سرراه تشنج زدايي  غير از آمريكا و اسرائيل موانع قابل حل ديگري وجود دارد،  از جمله اينكه برخي خودي ها توجه ندارند كه مخالفت با يك  برنامه مي تواند از يك كار كوچك شروع شود و آنان  ناآگاهانه و يا آگاهانه موانع جدي ايجاد مي كنند.  وي با غيرقابل ترديد دانستن اينكه دنيا به طرف كوچك شدن  پيش مي رودو سياست تشنج زدايي نيز ضروري است، اظهار داشت:  كسي با اين سياست مخالف نيست و به نفع نظام و افكار عمومي است، اما همه حرف اين است كه اين سياست ابزار مي خواهد و بايد مقتضيات آن را فراهم كرد و موانع را برطرف ساخت.  رئيس مجمع تشخيص مصلحت نظام جذب توريسم و اهميت دادن به  صنعت گردشگري و جهانگردي را يادآورشد و تاكيد كرد: نبايد با اقدامات نسنجيده كشور را از اين منبع درآمدي عظيم  ارزي محروم كنيم.  آقاي هاشمي رفسنجاني همچنين بر همكاري و حمايت مجمع  تشخيص مصلحت نظام از دولت در عرصه هاي سياستگذاري و بسط سياست تشنج زدايي تاكيد كرد. 
