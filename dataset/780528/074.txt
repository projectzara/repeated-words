 گروه سياسي: يك مقام مسئول در سفارت جمهوري اسلامي  ايران در آنكارا ديروز به ايرنا در آنكارا گفت: تمامي  ايرانيان مقيم درتركيه و گردشگران ايراني كه به اين كشور سفر كرده اند در سلامت كامل بسر مي برند.  حميدرضا زارع كفيل سفارت جمهوري اسلامي ايران در آنكارا افزود: در زلزله تركيه هيچ تبعه ايراني آسيب نديده و تاكنون گزارشي دراين مورد به نمايندگي هاي سياسي جمهوري  اسلامي در تركيه واصل نشده است.  وي به دليل بروز مشكلات ارتباطي و قطع خطوط تلفني  دربيشتر مناطق تركيه از هموطنان ايراني كه خواهان سلامتي  عزيزان خود دراين كشور هستند خواست براي كسباطلاع  بيشتراز طريق اداره اموراجتماعي وزارت امور خارجه ايران  پيگيري كنند.  براساس آمارهاي غيررسمي جمعيت ايرانيان مقيم و غيرمقيم  در تركيه بيش از 50هزار نفر تخمين زده مي شود. بيشتر اين  جمعيت در استانبول زندگي مي كنند.  در راهروهاي مجلس  * مجلس براي رسميت يافتن ديروز دچار مشكل شد زيرا بسياري  از نمايندگان به مرخصي رفته و يا غيبت كرده بودند آقاي  ناطق نوري كه به شدت از اين وضعيت ناراحت شده بود گفت:  اعلام اسامي غيبت كنندگان بايد بسيار مهم باشد تا مردم  به كساني كه در مجلس حاضر نمي شوند راي ندهند.  وي همچنين گفت: آقايان اگر كارهاي بيرون از مجلس شان  زياد است بهتر است به مجلس نيايند.  * در راهروهاي مجلس شنيده شد كه مجمع روحانيون مبارز قصد دارد با تمام توان در انتخابات مجلس شركت كند. از عبائي  خراساني، توسلي، منتجبنيا، محتشمي و هادي خامنه اي به  عنوان كانديداهاي مجمع نام برده مي شود.  * گفته مي شود آيت الله هاشمي شاهرودي پيش از تصدي رياست  قوه قضائيه جلسات متعدد مشورتي با قضات خوشنام و بازنشسته و حقوقدانان داشته است.  * درپي محكوميت موسوي اجاق نماينده كرمانشاه در دادگاه  تجديدنظر به سه ماه و 5 روز حبس، ديروز تعدادي از نمايندگان مجلس با امضاي نامه اي خطاب به آقاي ناطق نوري  با اشاره به حضور موسوي اجاق از سوي مجلس در هيات مركزي  نظارت و وجود اختلافات شديد و شكننده در اين هيات از رئيس مجلس خواستند تا از حقوق نماينده كرمانشاه و مجلس  دفاع كند.  * ديروز در راهروهاي مجلس شنيده شد درپي تصويب طرح  پيشنهادي كميسيون امور اداري و استخدامي مجلس در زمينه  لغو تعطيلي روز 29 اسفند سالروز ملي شدن صنعت نفت، مردم  در تماس هاي مكرر با دفتر رئيس جمهوري نگراني و بهت خود را از اين مصوبه غيرضروري اعلام كرده اند. مصوبه مذكور هنوز به تاييد شوراي نگهبان نرسيده است. 
