 فوتبال جام آزادگان  پيروزي در نوشهر آرامش ندارد    در خط حمله پيروزي با وجود حضور مهاجمان جديد باز هم همه  نگاهها متوجه ادموند بزيك است. بزيك به لطف انعطاف پذيري  خوب و حس همكاري با ديگر بازيكنان خالق بيشترين  صحنه ها در محوطه جريمه حريفان است. مدافعان "ايرسوتر"  نوشهر فردا در مهار اين مهاجم كار دشواري در پيش دارند.  گروه ورزشي: جام آزادگان يا به عبارتي مجموعه ليگ فوتبال  كشور اگر پايبند قانون و برنامه ريزي مشخصي باشد مي توان  فوتبال ملي را روي آن بنا كرد و توسعه و گسترش و حركت  مثبت را تواما" انجام داد. بوند س ليگاي آلمان، كالچو ايتاليا و ليگ برتر انگليس كه تماميت فوتبال اين كشورها را در برمي گيرد مثال بارز و زنده اي از پويايي نزديك به  يك قرن فوتبال در اين كشورهاست و آنچه كه بيشترين نمود را براي بدست آوردن الگو براي اينها دارد برنامه ريزي و اجراي دقيق آن است.  فوتبال ما رشد كمي و آماري را در چند سال گذشته به نحو مطلوب و شايسته داشته است و آنچه كه بايد بيشترين فكر و وقت را بدان معطوف كرد رشد كيفي كار است. انجام شدن به  موقع رقابتهاي ليگ در تهران و شهرستانها اگر با نظارت  كامل مسئولان فدراسيون و مربيان تيم هاي ملي باشد اثرات  سازنده اي را برروي اين ورزش خواهد گذاشت و بدين طريق  است كه ما مي توانيم از درون وبه شكل محتوايي كمبودها را جبران كنيم.  هفته دوم جام آزادگان فردا در تهران و چند شهر كشورمان  انجام مي شود، با آنكه غالب تيمهاي حاضر در ليگ هنوز به  مرز آمادگي مطلوب و همچنين وحدت تاكتيكي و نظم تيمي  نرسيده اند اما اجبار امتيازگيري در بازيهاي نخست و بدست  آوردن مكانهاي امن در جدول رده بندي موجب خواهد شد كه  تيمهاي حاضر در ليگ مخصوصا" ميزبانان شهرستاني قدر و اهميت اين بازيها را كاملا" بشناسند.  استقلال در آزادي  استقلال و سايپا در ورزشگاه آزادي بازي بزرگ هفته دوم را انجام مي دهند، آخرين بازي اين دو تيم در فصل قبل فوتبال  و شكست 4 برسه استقلال در آن بازي باعث شد كه با بوجود آمدن تحولات در اين تيم بزرگ ناصر حجازي بركنار شود و استقلال براي بوجود آوردن شرايط روحي مناسب در بستر حركت  جديدي قرار گيرد.  " سكوموروخوف "مربي روسي با تفكرات خاص خود و همچنين  تزريق فوتبال فيزيكي و استقامتي در استقلال سعي در آرامش  دادن به بازيكنان و بالا بردن ظرفيتهاي فني آنها دارد،  كسب سه امتياز در هفته نخست اين بازيها در تبريز نشان از به ثمر رسيدن انديشه هاي تهاجمي مربي اين تيم است.  مدافعان استقلال اگر در مقابل مهاجمان سايپا ساكن و كند بازي كنند، مهاجمان سايپا درون محوطه جريمه استقلال  حضوري خطرناك خواهند داشت، حسن زاده و محمودي مدافعان  يارگير استقلال فردا روز سختي را در پيش دارند و كار جواد زرينچه آخرين مرد دفاعي اين تيم را هم تحت تاثير قرار خواهند داد.  مبارزه مردان خط مياني استقلال نيز در مقابل هافبكهاي با تكنيك سايپا تقابلي ديدني خواهد بود، محمود فكري و يدالله اكبري مغز متفكر اين دو تيم در خط مياني هستند كه  بايد با بيشترين آرامش و آسودگي به فكر تغذيه مهاجمان  تيم خود باشند، اما بيشترين نقطه قوت استقلال را بايد در خط حمله اين تيم و فرهاد مجيدي جستجو كرد، مجيدي در بازي  مقابل تراكتورسازي در تبريز بهترين بازيكن بود كه يك گل  زد و يك پاس گل داد. دفاع سايپا در بازي فردا اگر نتواند در مقابل حركات انفجاري فرهاد مجيدي و علي لطيفي مقاومت  نشان دهد نتيجه كار برايش بسيار گران تمام مي شود.  پيروزي در نوشهر پيروزي فردا در نوشهر به ديدار ايرسوتر مي رود، پيروزي  هفته گذشته در مقابل بهمن هرچند نتيجه را سه بريك به نفع  خود پايان داد و سه امتياز حساس كسب كرد اما در 30 دقيقه  اول بازي در خط دفاع ناهماهنگ و آشفته نشان داد، پيروزي  در نقطه قوت خود در خط دفاع و با وجود پيرواني،  هاشمي نسب و رهبري فرد بايد در بازيهاي حساس با حفظ آرامش و اعتماد به نفس بازي كند اسماعيل حلالي بهترين  بازيكن خط مياني پيروزي احتمالا" به علت آسيبديدگي در ديدار فردا جاي خود را به حامدكاويانپور خواهد داد تا اين بازيكن در پي اثبات شايستگي هاي خود همچنان با اعتماد به نفس در كنار حسين عبدي و عليرضا امامي فر تهاجمي ظاهر شود، ايرسوتر نوشهر در بازي اول خود هفته  گذشته از چوكا همسايه خود شكست خورد و فردا در اولين  بازي خانگي خود بايد آنچه در توان دارد بروز دهد كه در غير اين صورت از هم اكنون جزء تيمهاي انتهاي جدول قرار مي گيرد.  پاس در مشهد پاس فردا در مشهد مهمان ابومسلم است، پاس در تهران هفته  قبل مقابل فولاد سه امتياز بدست آورد و ابومسلم در شيراز سه امتياز در مقابل فجر سپاسي از دست داد، ابومسلم براي  حفظ موقعيت فصل قبل خود و پاس براي بدست آوردن مكانهاي  بالاي جدول فردا جدال ديدني خواهند داشت. تراكتورسازي در تبريز فردا ميزبان فجرسپاسي شيراز است و در آبادان صنعت  نفت ميزبان چوكاي تالش خواهد بود. در اهواز فولاد اين  شهر به ديدار بهمن كرج مي رود و بالاخره در حساس ترين  بازي خانگي دو تيم همشهري سپاهان و ذوبآهن اصفهان  به ديدار يكديگر خواهند رفت. 
