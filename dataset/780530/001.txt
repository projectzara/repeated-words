   گفت وگو با سيدعلي صالحي، شاعر اشاره: سيدعلي صالحي يكي از مطرح ترين چهره هاي شعر امروز ايران است. وي با پانزده مجموعه شعر به عنوان  پايه گذار و نظريه پرداز جنبش شعر گفتار مطرح است.  " آخرين عاشقانه هاي ريرا" تازه ترين دفتر صالحي از سوي  انتشارات تهران منتشر شده است. اين مجموعه نمونه بارز شعر گفتار است.  در آغاز مايلم كه پرسش خود را از جايي شروع كنم كه به  مباحث امروز ايران و جهان بازگردد; يعني مساله مدرنيزم و پست مدرنيزم ! محققان تولد پست مدرنيزم را از درون  مدرنيزم مي دانند و دهه هشتاد ميلادي را زمان اعلام هويت  آن بر شمرده اند، در اين محدوده شما نگاهي به اين جريان  جهاني داريد؟ * هيچ پديده اي - به ويژه در امور كيفي - ناگهان ويكباره و آني به دنيا نمي آيد، تمام هستي و اجزاء آن بدون بستر و زمينه پيشين، اعلام هويت نمي كند. ما نمي توانيم براي  تولد هر چيزي، تاريخ و تقويم معيني در نظر بگيريم. به  باور من، پست مدرنيزم براي نخستين بار در دهه هشتاد ميلادي به دنيا نيامده است، بلكه سايه روشن آن به قرن ها پيش از اين تاريخ بازمي گردد. رساله "كرايتون افلاتون "، اتفاق و بن مايه اي پست مدرنيستي است شرايطي تحت عنوان  پست مدرنيزم را مي توان در كتاب مقدس - بخش عهد عتيق - آن  نيز جست وجو كرد، غزل غزل هاي سليمان را من  ادبيات پست مدرنيستي مي دانم. پست مدرنيزم درست به عكس  مدرنيزم، ظرف نيست، متغير است به اقتضاي موقعيت، مظروف و روان و منعطف است، به همين دليل از آن به عنوان كليتي  ازلي و ابدي مي توان نام برد. دگرديسي خاصيت اين پديده  است، به باور من اين پست مدرنيزم نيست كه دوره مدرنيزم  را پايان يافته اعلام مي كند، بلكه اين مدرنيزم بوده است  كه به صورتي موذيانه، حيات و هويت پست مدرنيزم را در پستوي روح تماميت طلب نو و نهان كرده و ناديده گرفته بود.  هر چه مدرنيزم در راه يكسان سازي همه امور حياتي انسان  كوشا بود، امروزه پست مدرنيزم درمقام جامه اي جادويي،  تحت شرايط اندازه ها، دچار دگرگشتي وتغيير در ساخت به  سود پديده هاي بيروني مي شود. يعني دوخته شده اي براي هر نوع سايز سلوكي است. حيات و موجوديت خارق العاده "آفتاب پرست" است. خود را در اختيار موقعيت مي گذارد و نه چون  مدرنيزم كه مي خواست موقعيت را در اختيار خود گرفته و مشابه خواست خود گرداند. پست مدرنيزم، فاتحه اي خوانا بر گور ديكتاتوري است.  پست مدرنيزم از منظر شما و از نظر يك شاعر شرقي - ايراني،  چيست؟ آيا تعريفي بر آن وارد است، كاركرد اين شيوه چه  چند و چوني دارد؟ و آيا ميان برداشت ما و تعريف غربي ها از اين گستره معنوي يكسان است؟ * پست مدرنيزم، بازگشت به روح افسانه است، خصلت متغير اين پديده اجازه نمي دهد كه بر آن تعريفي مطلق تحميل  كنيم. تعريف مطلق، مولود دوره حكومت مدرنيزم بوده است.  منظورم از روح افسانه، بازگشت به عصر معصوميت كودكي است.  پست مدرنيزم همان جادوگر مهربان و سوپرباور و دوست  داشتني است كه قادر به تغيير مكرر وجود است. با روحي  لبريز از شادماني، كه مرتب حسن پايان ناپذيري لذت را به  ما مژده مي دهد اين دگرگشتگي موجب مي شود تا ما متوجه  شويم كه پست مدرنيزم در شرق با تعريف دور آن در غرب،  فاصله اي فرهنگي وحتي سياسي دارد. حتي در همان غرب، پست  مدرنيزم ارائه شده از سوي "ژاك دريدا" در دهه هشتاد با آن چه را كه امروز شاگردان او قرائت مي كنند، تفاوت  بسيار دارد، اين تفاوت نشانه سيال بودن حضور اين نحله  ناميراست. تغيير اساس ناميرايي است.  اشاره كرديد كه پست مدرنيزم در شرق با تعريف آن در غرب،  فاصله اي فرهنگي - سياسي دارد، اگر اين حركت نوين، تكاپوي  جهاني به شمار مي رود، حتما" الفبايي مشترك و لايتغير دارد، پس چگونه مي توان آن را به دو وجه شرقي و غربي  تقسيم كرد؟ * پست مدرنيزم براي هر ملت و جامعه و تاريخي، شكلي بومي  دارد، نوعي معدن است كه از جنس سرزمين همان مردمي است كه  روي آن زندگي مي كنند پست مدرنيزم كالا يا فرمان يا سياست برآمده از تكنولوژي نيست كه قابل صدور باشد. صدور پست مدرنيزم امريكايي به جهان سوم، فاجعه بار است، نوعي  تهاجم فرهنگي را رقم مي زند هر آسماني ابرهاي خاص خودش  را دارد. تنها اسم عام و جهاني آن قابل تقسيم و تكثير است ما و فرهنگ ما نيز پست مدرنيزم شرقي خود را دارد،  كه مولود رفعت كلمه و شعر ماست ديوان عبدالقادر بيدل  دهلوي، بخشي از شعر حافظ، مولوي و پيشترها در اوستا نيز ردپاي آن مشهود است، در حالي كه پست مدرنيزم در غرب از كلمه آغاز نمي شود، از معماري صنعتي و فرامدني شروع و گسترش يافته است. در غرب پست مدرنيزم از فيزيك زاده شده  و راه به معنويت جسته است، در شرق از معنويت به سوي جهان  فيزيكال حركت كرده است. صدور و عرضه و تقاضاي پست  مدرنيزم غربي مثلا" به تركيه سنتي با فرهنگ ديرسال  عثماني، چهره اي چندش آور و كميك از آن ارائه داده است.  جباريت و دمكراسي جذام گرفته در هم عجين شده اند، كه  روشن ترين تعريف اين هويت استعاري و بي ريشه رامي توانيم  در برنامه هاي تلويزيوني اين جامعه ببينيم. اما در همين  تركيه نقش پست مدرنيزم بومي را هم در جنبش پ. ك. ك  مي بينيم. همين تكيه شايد لاادري به انعطاف پست مدرنيزم  بومي- كردي است كه با وجود اسارت اوجالان، جنبش پ. ك. ك  دچار فروپاشي نشد واگر نظام تركيه عاقل باشد، نبايد اوجالان را حذف كند، چرا كه روح پست مدرنيزم بومي، ده ها اوجالان ديگر را روانه بلندي هاي برف گير كردستان خواهد كرد.  به نظر مي رسد كه طرح موضوع مورد بحث، حدود يك دهه است  كه درجامعه فرهنگي ما مورد دقت و كند وكاو قرار گرفته  است و بيشتر از طريق ترجمه مباني آن، آيا دهه هفتاد را مي توان دهه آغاز بحث پست مدرن هاي ميهني ناميد؟ اگر جواب مثبت نيست، شما شروع اين مرحله را در ادبيات معاصر به كدام زمان نسبت مي دهيد؟ * در دهه سي و چهل، اولين علائم آشكار شدن نوعي  پست مدرنيزم ملي - اقليمي مشاهده شد. درست مثل ظهور نخستين نشانه ها از برآمد پست مدرنيزم غربي در دهه هشتاد.  در جامعه ما، به دليل سير طبيعي و حركت دروني از ماخذ معنويت، منظومه "افسانه "نيما اولين علامت بود، بعد شعر شاملو و فروغ، با رگه هايي از اين دگرگشتگي و پيشتر" بوف  كور" هدايت و اساسا" فراخواني علي شريعتي تحت عنوان  " بازگشت به خويشتن "وجلال در" غرب زدگي "و تماما" به  صورت غريزي، روبه جانب تولد پست مدرنيزم بومي اشاره  كرده اند.  شما براي نخستين بار و در چند سخنراني و گفت وگو، مساله  تقسيم بندي پسامدرنيته را به حوزه هاي فرهنگ بومي ملل  مطرح كرديد، اما هنوز اين بحث وسعت نيافته و بيشتر نظر به همان تئوري هاي وارداتي وابسته است ; اين تئوري هاي به  اصطلاح آكبند و غربي، در جامعه خلاقه ما چه نقشي دارند؟ مخرب، مفيد، يا مجموعا" موقت است؟ * در اين حوزه، حرف بسيار است، ما به دليل عدم اطلاع از اين سرچشمه ملي و به دليل رعب و تسليم تاريخي در برابر فرهنگ غيربومي و گاه تظاهر به همشانگي با فرهنگي كه  جهاني خوانده مي شود، روبه مغاره و قتلگاههاي فرهنگي  ديگران در مي غلتيم، در حالي كه گيوه به پا داريم،  كراوات خود را دو سه گره مي زنيم و اين حضوري دلقكانه  است كه ماندگار نخواهد بود. ما از طريق ترجمان،  پست مدرنيزم غربي را نقاب كرده ايم، به شدت غلط و نابه  راه است، در شعر مثلا" زبان پريشي ماليخوليايي را خواست  خود مي كنيم، عاقلان و رندان را مي خندانيم و در بازار سياست، اين جنگ(و نه رقابت بومي)ميان جناح هاي امروز در نظام، كه به فروپاشي آرامش و توسعه خواهد انجاميد،  نوعي شيوه پست مدرنيستي غربي است و نه پست مدرن شرقي -  ايراني.  هيچ ملتي از خريد و طلب و قبول پديده پست مدرنيزم ملتي  ديگر سود نخواهد برد، نه كاكتوس را مي توان در انگليس به  صورت آزاد و طبيعي كاشت و نه نخل مرداب انگليس را در كوير لوت ما. پست مدرنيزم تحميلي از نوع غربي آن در روسيه، بحران هاي متعددي را دامن زده است: فقر، اعتياد،  فحشا و ناامني. پست مدرنيزم اروپايي - امريكايي در كشورهاي امريكاي لاتين به ترور و مواد مخدر و حذف  آيين هاي بومي و ملي منجر شده است. پست مدرنيزم برآمده  از تثليث توليد، مصرف و تفريح غرب، اقتصاد كشورهاي جنوب و جنوب شرقي آسيا را ويران كرد، و تنها اين ژاپن بود كه  به دليل نهادينه كردن و شناخت و تكيه بر پست مدرنيزم  بومي از اين توفان جان به سلامت برد. پيروزي هاي فراگير ژاپني ها در تمام حوزه ها به همين راز ملي بازمي گردد.  ما بايد ابتدا شكل بدوي پست مدرنيزم بومي خود را كشف و سپس در توسعه ماهيت آن بكوشيم. مخاطب ما پست مدرنيزم  خانواده ملي خويش را مي طلبد، نه باروبنه بنجل ديگران را.  خريد و قناعت به حراجي سمساري هاي غرب كافي است. تفاهم  و برادري و صلح و گفت وگو و رسيدن به روءياي آشتي انساني،  دليل بر تسليم و قبول صدقه نيست. گياهان دارويي هر سرزمين تنها شفا دهنده بيماري هاي رايج همان سرزمين  هستند عيبي ندارد كه ما از طريق بخش عاقل و كاردان  خانوار بشري، به معرفت و شناخت و تهيه دارو دست بيابيم و از اين دانش در راه كشف امكانات بومي استفاده كنيم، اما ناداني است كه بلاهت و راحت طلبي موجب جيره خواري شود، و به جاي همخواني اندوخته ها با شيوه هاي نوين، شيوه هاي  نوين را براندوخته هاي خود تحميل كنيم. وقتي كه هزار دليل مي آوريم كه پست مدرنيزم به كار جامعه ما نمي آيد،  دليل بر انكار آن نيست، قصد دفع آن هم نخواهد بود، تنها اشاره بر عدم هماهنگي و رجعت به داشته هاي خويش است.  پست مدرنيزم مثل اكسيژن اين سياره به تمام بشريت تعلق  دارد، منتها هر كسي بايد هواي داشته خود را تنفس كند.  بعضي اهل نظر براين باورند كه پسامدرنيته، هيچ جايي در جهان فرهنگي و هنري ما ندارد، چرا، و جناب عالي چه  ارزيابي خاصي از اين موضوع ارائه مي دهيد؟ * پست مدرنيزم، اتفاق نادر و تازه زادي نيست، نوعي  يادآوري در جهت استفاده از امكاناتي است كه از ياد انسان  معاصر- علي الظاهر- رفته است. اين موج جهاني در واقع ما را به تجديدنظر و بازآفريني جهان وامي دارد. داشته هاي  بسياري در عصر سلطنت مدرنيزم مخفي مانده بود، كشف و احياء اين ماخذ بي پايان با هشدار پست مدرنيزم ميسر شده  است. پست مدرنيزم پايان عصر تربيت "انسان كوتوله "و همسان سازي جوامع است بازانديشي و توسعه فرهنگ ملي و رسيدن به گنج بي پايان هويت ملي، مولود درك درست ما از روح پسامدرنيته است. ما بايد از اين جريان بي مرز و فراگير كه در واقع برآمد دوران اشباع شدگي "بايد" هاي  پيشين است، به درستي استفاده كنيم. سواي مباحث معرفتي و فكري، يا فرهنگي و هنري ; جنبش چياپاس مكزيك و يا نهضت  سياسي نظامي پ. ك. ك در تركيه مولود پست مدرنيزم است ;  تاثير اين انقلاب را نمي توان در فروپاشي شوروي و بلوك  شرق ناديده گرفت. جنبش خونين دانشجويان در ميدان صلح  آسماني چين، حركت فلسطين به سوي خود مختاري و توافق جنبش  ايرلند شمالي با سران لندن نيز از دستاوردهاي همين عطيه  نوين پست مدرنيزم در حوزه سياست جهاني است. پست مدرنيزم  جهان سرمايه داري را در آغاز سومين هزاره مسيحيت، به شدت  تحت تاثير قرار خواهد داد، در جوامع سنتي خاورميانه نيز تحولاتي رخ خواهد داد; من حركت امروز ايران را به سوي  درك الفباي جامعه مدني و برآمد تفكر دوم خرداد را نيز در همين حوزه قابل بررسي مي دانم. به همين دليل تقديري  معتقدم كه بازگشت به انديشه هاي مسدود و مردود پيشين  غيرممكن است.  در ادامه همين مبحث، آيا كار و رسالت شاعر را امري  اجتماعي مي دانيد؟ يعني شعر صرفا" يك پيام اجتماعي و يك  ضرورت سياسي است؟ * اين نوع نگاه عملا" متعلق به دوره مدرنيزم است. شعر از اساس نقش رسانندگي ندارد، رسانه نيست كه وظيفه پيام را تقبل كند، اما در عين حال، خاصه در جهان عاري از عدالت،  آن وجدان جمعي، شاعر را در عصر غيبت رسولان وامي دارد تا ناخواسته حتي چراغدار راستي و برادر بينايان شبزده باشد.  تنها سياسيون مردمي و مصلحان نيستند كه در ترغيب جامعه  بشري به سوي هم فهمي هاي آزادي خواهانه پا پيش مي گذارند،  شاعران طلايه داران مصلحان هستند. نخستين افشاكنندگان  كراهت و جباريت، شاعرانند، وچون سلاحي جز معصوميت خود ندارد، طبعا" به خيل اولين شهدا مي پيوندند.  در صورت محقق شدن چنين تصويري كه هم شاعر متعهد است و هم شعر رسانه نيست، آيا دوگانگي به وجود نمي آيد؟ عبور از چنين چالشي ميسر است؟ * اگر دو نيم رخ را از هم جدا بدانيم، بي شك چنين معضلي  پيش خواهد آمد، منگنه اي كه مرگ شعر را تسريع خواهد كرد،  اما من به اين جدا سري باور ندارم. اصل اين است كه ما چه  تعريفي از تعهد ارائه دهيم. هنگامي كه شعر نخست نسبت به  وجود خود و به ذات زبان متعهد است، بلاشك اين تعهد در تمام ابعاد ديگر نيز تسري مي يابد. من دوگانگي خاصي ميان  غناي شعرناب به مفهوم حافظانه آن با نفس اعتراض نسبت به  پلشتي نمي بينم. اتفاقا" مجموع شدن اين دو خصلت برتر است  كه زمان شكني شعر را تضمين مي كند.  در واقع با قبول اين شرط، كاركرد زبان و روح شعر در همسويي با نفس اعتراض و مبارزه، به سوي شعار سقوط نخواهد كرد؟ * من معناي اعتراض را از كلمه مبارزه جدا مي كنم، مبارزه  در غايت به خشونت منتهي مي شود، اما اعتراض به آگاهي  جمعي منجر خواهد شد. كار شاعر دعوت به صلح و آگاهي جمعي  است، آن هم در مسير اعتراض نسبت به نبود آزادي و بي عدالتي. مگر حافظ با اتخاذلاادري چنين شيوه دروني و كاملا" طبيعي، به شعبده شعار در غلتيد!؟ صحبت را با موضوع پسامدرنيته آغاز كرديم، در واپسين  سوءال، بفرماييد در عصري كه همت همه اهل كلام و اصرار موج  جهاني، بازيابي نيروي زبان در شعر است، چگونه مي توان هم  معاصر و موفق ماند و هم مخاطب بسيار داشت؟ * نيازي به يك پاسخ موجه و گسترده نيست، اگر چنين نبود،  نمي توانستيم به سرعت و براي نمونه از شعر احمد شاملو ياد كنيم هم مقتدر و غني، و هم مردمي و پر خواهنده، و فروغ، و سپهري، و امروز شعر گفتار نيز... !  گفت وگو: رويا محقق 
