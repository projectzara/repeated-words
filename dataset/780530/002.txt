   اولين تكيه گاه كودك معمولا" مادر است. دو ماه بعد از اينكه علايم اوليه دلبستگي ظاهر شد، اكثر كودكان به  تكيه گاههاي متعددي از جمله پدر، برادر، خواهر، پدربزرگ  يا مادربزرگ دلبستگي نشان مي دهند رشد دلبستگي در كودكان  نظريه هاي مختلف در مورد دلبستگي توجيهات متفاوتي دارند.  نظريه روانكاوي مي گويد فعاليت مراقبتي والدين نظير شير دادن، در شكل دهي دلبستگي نقش اساسي دارد. نياز فطري كه  كودك به مكيدن دارد باعث مي شود كه كودك به پستان مادر و سرانجام به خود مادر دلبستگي پيدا كند.  نظريه پردازان يادگيري اجتماعي مي گويند كه مادر چون به  كودك شير مي دهد و شير سائق گرسنگي را كاهش مي دهد، پس  مادر با كاهش سائق تداعي مي شود و به عنوان تقويت كننده  مثبت ثانويه درمي آيد; ولي تحقيقات در اسكاتلند نشان داد كه كودكان به پدر و برادراني كه نقش كمي در تغذيه كودك  به عهده دارند، دلبستگي پيدا مي كنند. دلبستگي فراتر از تغذيه است، زيرا بزرگسالان تحريكات مختلفي براي كودك  فراهم مي كنند، ولي آنچه مشخص است دلبستگي دوطرفه است.  يعني هم كودك به والدين دلبستگي پيدا مي كند و هم والدين  به كودك دلبستگي پيدا مي كنند. براي نمونه هنگامي كه  كودك مي خندد يا صداهايي از دهان برمي آورد مادر به طور متقابل به كودك پاسخ مي دهد و كودك و مادر از بودن در كنار يكديگر لذت مي برند.  بالبي از كساني است كه دريافت كودكاني كه در شيرخوارگاهها و پرورشگاهها زندگي مي كنند دچار برخي  مشكلات عاطفي مي شوند كه مي توان به ناتواني در برقرار كردن روابط صميمانه و ديرپا با ديگران اشاره كرد. دليل  آن هم اين است كه اين كودكان در ابتداي زندگي رابطه  پيوسته اي با مادر يا جانشين او ندارند. علاوه بر اين  كودكاني كه با پدر و مادر نيز بزرگ شده اند، ولي به  دلايلي دچار جدائيهاي طولاني(فوت، بيماري مادر يا جانشين او و قهر مادر و همراه نبردن كودك)شده اند، دچار مشكلات عاطفي مي شوند. افرادي كه بر اثر جدايي غيردلبسته  مي شوند، مردم را صرفا" براي مقاصد خود مورد استفاده  قرار مي دهند و به نظر مي رسد از برقراري ارتباط صميمانه  و ديرپا با ديگران ناتوان هستند.  بالبي و كردارشناسان مي گويند كه دلبستگي نتيجه  مجموعه اي از پاسخهاي غريزي است كه براي حفظ و بقاي نژاد اهميت دارد. اين پاسخهاي غريزي عبارتند از گريه، لبخند،  چسبيدن، مكيدن و دنباله روي كه باعث مي شود والدين از آنها مراقبت كنند و اين باعث تعاملي دوجانبه مي شود.  دوره رشد دلبستگي  1- در مرحله اول(تولد تا 3 ماهگي)نوزاد به سمت همه  موضوعات اجتماعي كشيده مي شود و انسانها را به اشياي  بي جان ترجيح مي دهد.  2- در مرحله دوم(3 تا 6 ماهگي)نوزاد به تدريج ياد مي گيرد كه افراد آشنا و ناآشنا را از يكديگر تميز دهد.  3- در مرحله سوم(6 ماهگي تا 3 سالگي)كودك رابطه خاصي  با فرد معيني برقرار مي كند و فعالانه در جستجوي آن است.  نوزاد در چند روز اول مي تواند صداي مادر را از صداي  زنان غريبه تشخيص دهد و حتي نوزادان دوروزه پس از گذشت  چهار ساعت مي توانند چهره مادر را از چهره زنان غريبه  تشخيص دهند. والدين نيز با نيازهاي كودكان از قبيل اين  كه كودكان به چه چيزي مي خندند و چه چيزي باعث تسكين  آنها مي شود آشنا مي شوند.  در شش ماه دوم زندگي، در كودكان كم كم نشانه هايي از دلبستگي به افراد دور و بر مشاهده مي شود. شخصي كه كودك  معمولا" به او دلبسته مي شود" تكيه گاه دلبستگي "ناميده  مي شود. اولين تكيه گاه كودك معمولا" مادر است. دو ماه  بعد از اينكه علايم اوليه دلبستگي ظاهر شد، اكثر كودكان  به تكيه گاههاي متعددي از جمله پدر، برادر، خواهر،  پدربزرگ يا مادربزرگ دلبستگي نشان مي دهند. وقتي فرد مورد دلبستگي كودك را ترك كند كودك منفعلانه گريه  نمي كند، بلكه به طور فعال فرد مورد دلبستگي را تعقيب مي كند. علاوه بر اين، كودكان به روش جديدي شروع به گريه  كردن مي كنند. به اين معني كه كودكان مطابق تخمين خود (يعني دوري و نزديكي والد)فريادهاي خود را تغيير مي دهند. اگر والد نزديك شود گريستن كاهش مي يابد و اگر دور شود گريستن شدت مي يابد.  گاهي كودكان به دلخواه از والدين خود دور مي شوند تا به  كنجكاوي در محيط بپردازند. در اين حالت والدين براي كودك  نقش پايگاه را ايفا مي كنند كه كودك از آن پايگاه به  اكتشاف محيط مي پردازد، ولي هر از چندگاهي هم نگاهي به  پشت سر مي اندازد تا واكنشهاي والدين را ببيند، اگر والدين لبخند بزنند كودكان به كنجكاوي خود ادامه مي دهند،  ولي اگر والدين تهديد به ترك كنند، كودكان به تاكتيكهاي  مصرانه تر و يا چسبيدن به والد(مادر)متوسل مي شوند (كرين، ترجمه فدايي، 1370).  رفتار والدين و رابطه آن با دلبستگي  كودكان به بزرگسالاني دلبستگي پيدا مي كنند كه سريعا"  پاسخده هستند، يا كساني كه خود به خود آغازگر كنش متقابل  هستند. اگر مادر فقط تحريك عادي با كودك داشته باشد ولي  پدر فعال باشد، كودك دلبستگي والديني بيشتري نشان مي دهد.  در پژوهشي كه به وسيله اينزوورث و همكارانش(1973، 1976 و 1982)انجام شد به مدت 15 ماه كنش متقابل مادران  سفيدپوست با فرزندانشان را مورد مشاهده قرار دادند و متوجه شدند حدود 65 درصد كودكان دلبستگي امن داشتند. اين  كودكان در حضور مادر آنقدر احساس ايمني مي كردند كه به  كاوش در محيط اطراف مي پرداختند. اينها به مادرانشان  نمي چسبيدند و با محيط و اسباببازيهاي غريبكنش متقابل  بيشتري داشتند. وقتي مادر موقعيت را ترك مي كرد، آشفتگي  كمتري از خود بروز مي دادند و وقتي برمي گشت با علاقه از او استقبال مي كردند.  گروه ديگر از مادران، كودكان دلبسته اجتنابي داشتند (حدود 20 درصد)يعني وقتي مادر موقعيت را ترك مي كرد آشفتگي كمتري داشتند و وقتي مادر برمي گشت از كنش متقابل  با او اجتناب مي كردند مادران اين كودكان به علامتهاي  كودكان حساسيتي نشان نمي دادند، به ندرت تماس نزديك بدني  با آنها برقرار مي كردند و به جاي عاطفي بودن به گونه اي  خشم آلود و آزاردهنده عمل مي كردند.  كودكان ديگر دلبستگي دوسويه داشتند(10 تا 15 درصد)اين  كودكان در حضور يا غياب مادر آشفتگي شديد از خود نشان  مي دادند و نسبت به تماس با مادر بي علاقه بودند. مادران  اين كودكان در كنش متقابل با آنها غيرحساس، ناشي و كم  عاطفه بودند ولي به اندازه مادران اجتنابي طردكننده  نبودند.  دلبستگي ناامن و اجتنابي به رفتار كودك نيز بستگي دارد.  كودكان امن در مقايسه با كودكان مضطرب در كنش متقابل با والدين پاسخدهي بيشتري به مادرانشان داشتند لذا مادران  كودكان امن به كنش متقابل تشويق مي شدند و به رفتارهاي  نوزادانشان حساس تر مي شدند. ولي نوزادان و كودكان مضطرب منفي تر بودند و پاسخدهي كمتري داشتند و مادرانشان نيز انفعالي تر و شديداللحن تر بودند در عوض والدين كودكاني  كه به شدت دلبسته هستند به هنگام راهنمايي كودك با لحن  آرامي با آنان حرف مي زنند و در موقع مناسب رفتار كودك  را با حرفهاي مطلوب تحسين مي كنند(پاستور، 1981).  آيا كودكاني كه به طور گروهي نگهداري مي شوند دچار آسيب رواني مي شوند؟ يكي از دلايل اين نگراني به اين فرض برمي گردد كه براي  اينكه احساس دلبستگي در كودك ايجاد شود بايد صرفا" يك  نفر از او مراقبت كند و در صورتي كه چند نفر از كودك  مراقبت كنند، در فرايند دلبستگي خلل ايجاد مي شود و كودك  دچار اضطراب مي شود. دليل ديگر اين است كه در گروه به  كودكان كمتر توجه مي شود و اين باعث كم شدن علاقه و توجه  كودكان مي شود ولي در خانه اينطور نيست. به همين دليل  رشد اجتماعي و شناختي كودكان كند مي شود.  تحقيقات اخير نشان داده(البته به شرطي كه محيطهاي گروهي  مناسب باشند)كه مراقبت گروهي اي كه سلامت رواني كودكان  را مورد توجه قرار دهد، درست همانند برخي از محيطهاي  خانوادگي مي تواند شرايط رشد سالم كودك را فراهم كند.  آنچه اهميت دارد اين است كه كودك تغذيه مرتب، كنش متقابل  اجتماعي فراوان و امكاناتي براي كاوش و برانگيخته شدن  داشته باشد و نيز نسبت مناسبي بين تعداد كودكان و مراقبت كنندگان وجود داشته باشد. تقريبا" در برابر هر 3 كودك بايد يك بزرگسال باشد تا كودك بتواند با بزرگسالان  كنش متقابل داشته باشد و به اندازه كافي به او توجه شود.  گاهي هم مهدكودك(اوكنول و فاران، 1983)باعث تقويت و تسريع رشد كودك مي شود. اين موضوع به خصوص موقعي صحت  دارد كه محيط خانوادگي كودك امكانات و تنوعات محدودي  داشته باشد. در يك آزمايش، كودكاني كه متعلق به  خانواده هاي فقير بودند و آمادگي زيادي داشتند كه دچار مشكلات يادگيري شوند، در برنامه مراقبت روزانه كه از سن  6 تا 12 هفتگي آغاز مي شد، شركت داده شدند اين كودكان  با گروه گواهي از كودكان مقايسه شدند كه زمينه مشابهي با گروه اول داشتند و در خانه بزرگ شده بودند، در 20 ماهگي،  كودكان گروه اول از لحاظ مهارتهاي كلامي و برقراري  ارتباط با ديگران پيشرفته تر از گروه اول بودند(به نقل  از ماسن و همكاران، ترجمه ياسايي، 1368).  دلبستگي چند گانه  كودك به پدر نيز به اندازه مادر دلبستگي دارد، زيرا در فرصتي كه پدر با نوزاد برخورد مي كند مانند يك مادر نوزاد را مي بوسد و لمس مي كند. اين كنش متقابل باعث  دلبستگي دوسويه مي شود و در پايان سال اول كودك به پدر به اندازه مادر دلبستگي نشان مي دهد. با اين وجود، نقش  پدر و مادر در رابطه با كودك متفاوت است، پدر بيشتر همبازي كودك است زيرا 4 يا 5 بار بيشتر از آن كه به  مراقبت از كودكان بپردازند با آنان بازي مي كنند و حتي  كيفيت بازي پدر و مادر نيز فرق مي كند پدران بيشتر به  بازيهاي بدني مي پردازند ولي مادران بيشتر به بازيهاي  كلامي. در سال سوم و چهارم زندگي كودك، بازي پدران و مادران مشابه مي شود ولي باز هم پدران پسران خود را بيشتر از دختران مي غلطانند. كودك براي بازي بيشتر پدر را انتخاب مي كند ولي در موقع فشار و بحران بيشتر به  مادر گرايش پيدا مي كند. دليلش هم اين است كه در گذشته  وقتي كودك در موقعيت اضطراب و فشار قرار گرفته، مادر آن  را كاهش داده است. الان مشخص شده كه كيفيت كنش متقابل با كودك مهم است نه مقدار زماني كه والدين با كودك  مي گذرانند(هترينگتون و پارك، ترجمه طهوريان و همكاران،  1373).  تاثير جدايي از والدين بر دلبستگي  بالبي و رابرتسون(1969)براي جدايي سه مرحله در نظر مي گيرند. در مرحله اول كودك اعتراض مي كند و اعتراض خود را با گريه كردن و جيغ زدن نشان مي دهد. در مرحله دوم  كودك وارد يك دوره نااميدي مي شود در اين مرحله كودك  ساكت و گوشه گير و نافعال مي شود و به نظر مي رسد كه  عميقا" سوگوار است.  مرحله سوم دل كندن است كه كودك نسبت به دوره هاي قبل  شادابتر است و مراقبت پرستاران را مي پذيرد و اين رفتار ممكن است باعث اين اشتباه شود كه كودك بهبود يافته است.  منتهي يك چيز را ناديده گرفته اند و آن اينكه وقتي مادر باز مي گردد، كودك از او روي مي گرداند و گويا علاقه خود را به او از دست داده است منتهي اگر جدايي طولاني نباشد (كمتر از سه ماه)كودكان پيوند خود را با مادر از سرمي گيرند، ولي اگر جدايي بيشتر از 6 ماه طول كشيده  باشد، آنگاه به طور كلي ممكن است از مردم دست بكشند و به  شخصيتهاي بي عاطفه اي تبديل شوند. اثرات جدايي بين سنين  6 ماهگي و يك سالگي مخربتر است و در سنين بين 3 يا 4 سالگي ضايعه كمتري به دنبال دارد، زيرا در اين سن كودك  دلايل غيبت مادر را درك مي كند. از كار بالبي مي توان  براي فرزندخواندگي و تعيين محل پرورش يتيمان استفاده كرد.  اگر قرار است يك كودك از خانه اي به خانه ديگر منتقل  شود بايد مرحله دلبستگي او را در نظر گرفت. در صورت  امكان عاقلانه ترين كار اين است كه يا كودك را در 6 ماه  اول زندگي(يعني زماني كه به يك فرد خاص دلبستگي پيدا نكرده)در يك خانه دائمي جاي دهيم. جدائي در سنين بين 6 ماهگي و 3 سالگي دردناكتر است، زيرا كودك فاقد استقلال  جهت سازگاري با جدائيها مي باشد و به لحاظ شناختي نيز آنقدر رشد نكرده كه دليل اين جدايي را بداند.  بطور خلاصه  1- دلبستگي دوره حساسي دارد و اين دوره حساس بين سنين 6 ماهگي و 3 يا 4 سالگي قرار دارد.  2- مادر سعي كند در اين دوره هميشه در كنار كودك باشد (به غير از فوت مادر).  3- اختلافات خانوادگي باعث نشود كه والدين تلافي را سر كودك دربياورند و كودك از مادر دور نگه داشته شود و هر هفته يكي از اقوام يا آشنايان سرپرستي كودك را به عهده  بگيرد.  4- كودكان بي سرپرست قبل از 6 ماهگي و يا بعد از 4 سالگي  به افراد واجد شرايط سپرده شوند.  5- نيازهاي كودكان را در سريع ترين زمان ممكن برآورده  سازند و با كودكان با مهرباني و عطوفت رفتار كنند.  6- جدا شدن كودك از مادر، به هر دليلي كه باشد نبايد بيشتر از سه ماه طول بكشد.  7- مهدكودكها به شرطي كه مربيان مجربي داشته باشند و نسبت تعداد مربي به كودك زياد باشد، اثر مثبت دارند (يعني يك مربي براي 3 يا 4 كودك).  علي مصطفايي  كارشناس ارشد روانشناسي تربيتي  منابع:  كرين، وي. سي.(1370). پيشگامان روانشناسي رشد(ترجمه  فربد فدايي). تهران: موءسسه اطلاعات.  هترينگتون، اي. ام.، و پارك، آر. دي.(1373). روانشناسي كودك  از ديدگاه معاصر(ترجمه جواد طهوريان و همكاران). مشهد:  انتشارات آستان قدس رضوي(تاريخ انتشار به زبان اصلي،  1992).  ماسن، پي. اچ.، و همكاران(1368). رشد و شخصيت كودك  (ترجمه مهشيد ياسايي). تهران: شركت نشر مركز(تاريخ  انتشار به زبان اصلي، 1990). 
