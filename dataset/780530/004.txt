   سرآغاز;  وقتي از چاپ و نشر سخن به ميان مي آوريم و از اين صنعت  به عنوان مادر اصلي در توليد فرهنگ مكتوب ياد مي كنيم،  در واقع به مهره هاي اصلي "چرخه توليد كتاب" اشاره  كرده ايم. يكي از همين مهره هاي اصلي، ناشران هستند كه  ناخودآگاه نامشان ما را به ياد كتاب مي اندازد. وقتي با ناشران از برنامه توسعه سوم سخن به ميان مي آوريم، قطعا"  سخنها و ديدگاههاي متنوعي براي ترفيع جايگاه "كتاب" در برنامه هاي مختلف كشور ارائه مي دهند. لزوم اجراي  برنامه ها و قوانين جديد و حذف سنت ها و روشهاي غلط،  محورهاي اصلي نظرگاه ناشران در پيشبرد اهدافشان در آينده  است.  ناشران طي ساليان سال فعاليت و كسب تجربه و كارهاي گروهي  از طريق تشكلهاي صنفي و يا به صورت فردي ديدگاهها و تجربياتشان را براي وضع قانون جديد نشر بيان كرده اند.  در سال گذشته نيز هياتي در وزارت فرهنگ و ارشاد اسلامي  با تشكيل جلسات كارشناسي، پيش نويس قانون نشري را تنظيم  كرد. اين پيش نويس كه به منزله نخستين اقدام نظارتي دولت  بر كار نشر در برنامه سوم توسعه است، بعد از طي مراحل  قانوني به هيات دولت ارائه شد. در اين قانون كه ناظر بر پيش نويس ارائه شده از سوي اتحاديه ناشران نيزهست،  مي توان گفت كه بيشترين نياز نشر در حوزه هاي مختلف در نظر گرفته شده است.  قبل از هر چيز، نياز به يك تحول و دگرگوني در نگرش سياسي -  فرهنگي جامعه مخصوصا" مسئولان، براي رسيدن به هدف اصلي  كه همان استقرار كتاب در زندگي روزمره مردم است، احساس  مي شود. جامعه بايد براي معيشت خود نه فقط به يك ساز و كار فيزيكي و معيشتي احساس نياز كند، بلكه "دانستن "را ضرورتي جدي ببيند و سراغ ابزار" دانستن "برود. كتاب يكي  از همين ابزارهاست. در همين ارتباط ديدگاههاي ناشران  درباره جايگاه كتاب در برنامه سوم توسعه را جويا شده ايم  كه در پي مي آيد.  قانونمند و كارآمد كردن نظام نظارتي حوزه چاپ و نشر لزوم قانونمند شدن نظام نظارتي در حوزه چاپ و نشر از مواردي است كه ناشران در نخستين گام از آن، به عنوان يكي  از موارد در خور توجه در برنامه توسعه در بخش كتاب و كتابخواني ياد مي كنند.  فريده خلعتبري از انتشارات شباويز، در اين باره مي گويد:  " نخستين گام در راه كارآمد كردن نظام نظارتي، وضع قوانين  محكم و اجرا شدني است كه با وضعيت موجود در صنعت نشر كشور، انطباق كامل داشته باشد تدوين آيين نامه هاي  تفصيلي و تكميلي بر سرعت، دقت و سهولت اجراي قوانين  خواهد افزود و راه را براي دست يافتن به غايت مطلوب هموار خواهد كرد. " ناشران درباره قانونمند كردن نظام نظارتي حوزه چاپ و نشر به پيش نويس قانون نشر اشاره مي كنند. آنها به مواردي در اين پيش نويس توجه مي كنند كه قابل بحث و تاويل است.  شهلا لاهيجي از انتشارات روشنگران، اولين انتقادي را كه  از اين پيش نويس دارد، چنين بيان مي كند: "فقدان تعاريف  لازم از موضوع اصلي يعني "كتاب" يكي از موارد قابل توجه  در پيش نويس قانون جديد نشر است. آنچه كه در اين قانون  در حال حاضر پيش بيني شده است، تنها رفع مسئوليت مميزي  از اداره ويژه كتاب و گذاشتن اين مسئوليت بر دوش صاحب اثر يا ناشر است. به حساب آن كه از وظيفه ناشر در حفظ حقوق نويسنده و تكليف مترجم براي حفظ اصالت اثر به آن  تاكيد گردد. " وزارت فرهنگ و ارشاد اسلامي با تشكيل جلساتي با ناشران و برخي حقوقدانان براي كارآمد كردن نظام نظارتي بر چاپ و نشر، پيش نويسي را تهيه كرد. اتحاديه ناشران و كتابفروشان تهران نيز با تهيه پيش نويسي، نظر خود را به  وزارت فرهنگ و ارشاد اسلامي اعلام كرد اينك پيش نويس  جديدي توسط اين وزارتخانه تهيه شده است. انجمن اسلامي  ناشران با اشاره به پيش نويس قانون نشر كه تلفيقي از پيش نويس ارشاد و اتحاديه است، اين اقدام را كوششي در جهت قانونمند كردن نظام نظارتي مي داند و توجه و بازنگري  به مواردي را لازم و ضروري اعلام مي كند، از نظر اعضاء انجمن، در اين پيش نويس گرايش به مدرك گرايي در مورد مدير مسئول و صاحب امتياز يكي از مواردي است كه بايد قبل  از تصويب درباره آن تجديدنظر شود. ديدگاه آنها درباره  پيش نويس جديد چنين است: "بسياري از ناشراني را مي شناسيم كه با عشق به انتشار در حالي كه فاقد مدرك حتي  ديپلم هستند، در كارشان بسيار موفق بوده اند و تحسين  بسياري از مدرك داران را برانگيخته اند. در مورد واگذاري  نظارت به خود ناشران يا به اصطلاح "طرح خودسانسوري " مشكلات بسياري در پي خواهد داشت. شايد وضعيت موجود مطبوعات در يكي دو هفته اخير و مشكلاتي كه در نتيجه  سوءاستفاده از قانون موجود مطبوعات پيش آمده است، بهترين  دليل بر عدم كارآيي صحيح اين جريان است. " از نظر اعضاء انجمن اسلامي ناشران بايد قبل از طرح  پيش نويس در مجلس شوراي اسلامي، جلسه اي با حضور اعضاء اتحاديه و انجمن اسلامي ناشران و دست اندركاران برگزار و طي آن پيش نويس وزارت فرهنگ و ارشاد اسلامي به بحث و بررسي گذاشته شود.  قانونمند كردن جايگاه نويسندگان، شاعران و مترجمان،  تدوين آثار مكتوب آنها و تعيين حد و مرز آنها، چاپ كتاب در چارچوبها و قوانين مستدل با تعاريف روشن و متقن، مثل  شروط فيزيكي و محتوايي، كميت و كيفيت مطلوب، شيوه انتشار،  در اختيار قرار گرفتن پروانه نشر توسط اشخاص واجد صلاحيتهاي ويژه كه امتيازهاي فردي و فرهنگي دارند، تقليل  نظارت فرهنگ و ارشاد اسلامي در حد هيات نظارت بر مطبوعات  از چندين و چند پيشنهاد و راهكارهاي ناشران براي به  چارچوب در آوردن و قانونمند كردن نظام نظارتي بر چاپ و نشر است.  ترويج فرهنگ كتاب و كتابخواني  وقتي مي خواهيم كتاب را در دستان مردم بگذاريم و كتاب خواندن را نه تنها يك عادت، بلكه يك لذت قلمداد كنيم، پس  بايد ابتدا به محتواي كتاب توجه كافي داشته باشيم. يك  كتاب با جذابيتهاي محتوايي و سوري، قطعا" مي تواند بسيار سهل تر در ميان خوانندگان خود جايي باز كند. پس ناشران  براي ترويج فرهنگ كتاب و كتابخواني كه يكي از اهداف  برنامه توسعه سوم از ديدگاه آنان است، به چاپ كتابهاي  پرمحتوا و منطبق با نياز خوانندگان توجه نشان مي دهند.  يكي ديگر از مشكلات كنوني صنعت نشر افزايش روزافزون  تعداد ناشران است. براي ناشر شدن به مواردي مثل تخصص و پيشينه خدمات فرهنگي و امكانات و توانايي شان توجه  نمي شود و تنها داشتن مدرك كارشناسي و متاهل بودن كفايت  مي كند. اين امر باعث مي شود كه تعداد ناشران از لحاظ آمار رو به افزايش باشد، اما عملا" كيفيت و كميت كتابهاي  مطلوب و كارآمد رو به نقصان بگذارد، ارزيابي معيارهاي  كمي و كيفي ناشران وحضور ارزشي كتاب در تعيين جايگاه  اجتماعي افراد از موارد مورد تاكيد ناشران براي ترويج  فرهنگ كتاب و كتابخواني در برنامه توسعه سوم است.  ناشري در اين باره مي گويد: "تا زماني كه كتاب خواندن  نتواند موجبات ارتقاي جايگاه اجتماعي خواننده را فراهم  آورد ودر تخصيص مناصب نقشي برعهده گيرد، بسياري كتاب خواندن را جز اتلاف وقت و هزينه نخواهند پنداشت. به  عبارت ديگر اگر انگيزه هاي مادي به وجود نيايد، شمار كتابخوانان همچنان اندك باقي خواهد ماند. " براي رسيدن به اهداف مورد نظر ناشران كه همان تاكيد و اعتماد بر كيفيت مطلوب كتاب و ترويج كتابخواني از طريق  كتاب خوب است، موارد زير از نكات مهم ولازم الاجرا در برنامه هاي آينده دولت است: تشكيل كتابخانه هاي كوچك در سالنهاي انتظار، ايستگاههاي راه آهن، ترمينالها،  پادگانها، زندانها، بيمارستانها و محله هاي مختلف  برگزاري مسابقات، نمايشگاههاي سيار هفتگي، برگزاري  كلاسها، مجامع و گردهمايي ها در مدارس، محافل،  خانواده ها، دانشگاهها و سازمانهاي دولتي و غيردولتي،  همكاري صدا و سيما به منزله پرمخاطبترين رسانه. اما نكته در خور توجه و دقت آن است كه چطور و با چه ترفندي  بتوانيم مردم را را به اين باور برسانيم كه نياز به كتاب خواندن يك نياز جدي و ضروري است. اين مهمترين دغدغه فكري  ناشران و كتابفروشان است. چيزي كه به طور قطع با توجه به  بالا بودن قيمت كتاب موءثر به نظر مي آيد، داير كردن  كتابخانه هاي عمومي ; منابع و ذخاير غني و جذاب است. تا آن حد كه كتابخانه ها با رنگ و حال جواني در هم آميزد.  عدم اعمال سليقه در انتخاب كتاب براي كتابخانه ها، باعث  مي شود كه ناشران در چاپ كتابها به نياز واقعي جامعه  توجه كنند. ناشران براي برنامه توسعه سوم در زمينه ترويج  فرهنگ كتاب و كتابخواني ابتدا به كيفيت كتابها از لحاظ محتوا و فرم و بعد به غني كردن كتابخانه و گسترش آنها تاكيد و توجه دارند.  تقويت بنيه اقتصادي نشر براي تقويت بنيه اقتصادي نشر كه يكي از محورهاي اصلي  مورد تاكيد ناشران در تنظيم برنامه سوم توسعه است، بالا بردن ميزان خريد مردم از طريق جاذبه هاي مختلف ساده ترين  و كارگشاترين راه حل است. اقدامات ديگري نظير معافيتهاي  مالياتي، معافيت بيمه، تعرفه هاي ترجيحي براي پست و حمل  و نقل كتاب، قبول قانوني كاربري فرهنگي در كنار كاربريهاي تجاري و اداري به منظور پايين آوردن هزينه  تاسيس بنگاههاي نشر و خصوصا" كتابفروشيها، واگذاري  يارانه اي به صورت عادلانه در بخش توليد و خريد كتاب،  تاكيد بر استقلال اقتصادي ناشران و فراهم آوردن  زمينه هاي مشاركت و سرمايه گذاري بخشهاي تعاوني و خصوصي  و غيره از جمله اقداماتي است كه مسئولان و دست اندركاران  چاپ و نشر درايران مي توانند با توجه و دقت عمل در اجراي  موارد پيشنهادي ناشران به تقويت اين بازوي كارآمد جهت  پيشبرد اهداف فرهنگي كشور بپردازند. علاوه بر آنچه كه  گفته شد، هستند ناشراني كه به عملكرد فعلي و يا گذشته  وزارت ارشاد كه در جهت تقويت بنيه اقتصادي نشر بوده است،  انتقاد مي كنند. از آن جمله جواد مظفر از انتشارات كوير در اين باره مي گويد: "بن هاي كتاب به عنوان يك اقدام  يارانه اي در صنعت نشر كارساز نبوده و بيشتر به صورت كمك  بودجه وزارتخانه هاي متولي توزيع بن براي پرداخت پاداش و اضافه كار كاركنان آنها درآمده است. بنابراين به اعتقاد من، اين يارانه مستقيم و به طور كامل به صنعت نشر تزريق  نمي شود و بايد متوقف شود. " قانونمند كردن نظام نشر براي رفع مشكلات بين ناشران و تامين امنيت نشر، تقويت روابط بين المللي در حوزه كتاب و نشر و تشويق و همكاري براي شركت ناشران در نمايشگاههاي  خارجي و گسترش مبادلات بين المللي و بازاريابي كتاب در عرصه فرهنگ جهاني پيشنهادات انجمن اسلامي ناشران براي  تقويت بنيه اقتصادي نشر در برنامه سوم توسعه است.  گسترش و حمايت از پژوهشهاي بنيادي  برنامه ريزيهاي مربوط به مساله نشر توسط بخشهاي خصوصي،  تشكل هاي صنفي و تعاونيها، ارسال گزارشهاي پژوهشي براي  اعتلاي اقتصادي، فرهنگي، سياسي و اجتماعي توسط تشكلها مي تواند در گسترش و حمايت از پژوهشهاي بنيادي كمك موءثر و كارآمدي باشد. ناشران در اين بحث محوري برنامه سوم  توسعه، علاوه بر تاكيد براين مطلب، به همكاري كامل وزارت  فرهنگ و ارشاد اسلامي توجه نشان مي دهند تشويق موءلفان و مترجمان و حمايت از پژوهشگران براي برنامه ها، طرحها و سرمايه گذاريهاي كلان در نشر و كمك در ايجاد موءسسات و مراكز تحقيقاتي و آموزشي و آموزش فني تخصصي و فرهنگي از جانب مسئولان دولتي مي تواند از تحمل هزينه سنگين پژوهش  توسط ناشران جلوگيري كند. علاوه براين عدم اعتماد ناشر به برگشت سرمايه در پروژه هاي بزرگ بر اهميت مطلب مذكور مي افزايد. خلعتبري براي گسترش و حمايت از پژوهشهاي  بنيادي در حوزه چاپ و نشر چنين پيشنهاد مي دهد: "در اختيار داشتن اطلاعات، آمار و ابزار كارآمد استفاده از شبكه هاي اطلاع رساني، راههاي گسترش و حمايت از پژوهشهاي  بنيادي است. علاوه براينها استفاده از اينترنت به دليل  گستردگي ابعاد اطلاعات مكتوب منتشر شده در سراسر جهان،  تقويت شبكه نرم افزاري موجود كشور و اعطاء تسهيلات مالي  ارزان قيمت و بلندمدت به پژوهشگران جهت تهيه رايانه ها و شبكه هاي رايانه اي متناسب با نيازشان، تشويق پژوهشگران  بر ارائه كار از طريق بهره گيري از نتايج تحقيقات آنها و جبران مادي تلاش آنها، به وجود آوردن مراكزي مجهز به  تمام امكانات براي استفاده محققان، داير بودن مراكزي كه  بتواند جزئيات پژوهشهاي انجام شده يا در دست كار را به  اطلاع علاقه مندان برساند و همزمان از پيشرفتهاي به دست  آمده در زمينه نرم افزاري و فرآورده ها در جهان را با ارائه راههاي دستيابي به هر ابداع و اختراع جديد به  نمايش بگذارد، استفاده از ابزارهاي تشويقي مالي و ترفيعي  نيز از اهميت خاص به ويژه در ميان دانشگاهيان برخوردار است.  مريم طاهري مجد 
