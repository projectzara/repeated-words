 گروه علمي فرهنگي: ششمين دوره آموزشي ويژه معاونان  پرورشي و مسئولان امور تربيتي اداره هاي آموزش و پرورش  نواحي شهرستان ها و مناطق كشور، ديروز در اردوگاه شهيد باهنر تهران پايان يافت.  در اين دوره 6 روزه، هفتصد نفر در زمينه هاي اعتقادي  سياسي و اجتماعي آموزش ديدند.  معاونت پرورشي آموزش و پرورش 18 دوره ضمن خدمت را در سال  جاري براي نيروهاي پرورشي پيش بيني كرده و امسال را، سال  آموزش و بازسازي نيروي انساني معرفي كرده است.  مظفر وزير آموزش و پرورش طي سخناني در اين دوره آموزشي،  گفت: اهميت و روش كار آموزش و پرورش جايگاه مهمي در نظام  كشور به ويژه بخش توسعه دارد و سرمايه گذاري در اين نهاد مولد است.  وي افزود: براي رسيدن به اهداف مطلوب در آموزش و پرورش  تغيير و اصلاح نگرش ها و روش هاي آموزشي و تربيتي مهم  است و شكوفاكردن استعدادهاي افراد در همه ابعاد وظيفه اي  است كه بايد مورد توجه مسئولان اين نهاد باشد. چون تعهد و تربيت انسان كارآمد، مهمترين عنصري است كه در جامعه  مطرح است.  وزير آموزش و پرورش تصريح كرد دقت و شناخت در جوهره  انقلاب اسلامي و توجه به پيام هاي امام راحل(ره)و شهدا در جهت دادن به تربيت هدفمند فرد نقش به سزائي دارد.  مظفر اضافه كرد: براي داشتن فرهنگي پويا بدون اين كه در برابر ارزشهاي ملل ديگر حالت انفعالي داشته باشيم و با استفاده از نوآوري در ارزش و هويت خودي، نبايد اعتقاد و ايمان قلبي را از نظر دور كنيم تا بتوانيم انسان هاي  مسئول و موءمن به انقلاب و نظام اسلامي را تربيت كنيم. 
