 تهران- واحد مركزي خبر: شركت "رويال داچ - شل "كه پيشتاز يك معامله 850 ميليون دلاري با ايران در زمينه توسعه يك  ميدان نفتي است، تهديد آمريكا براي اعمال مجازات برضد اين شركت را مانعي براي سرمايه گذاري در اين طرح  نمي داند.  به گزارش رويتر از دوبي يك منبع صنعت نفت گفت: شركت شل  طرح ميدان هاي نفتي "سروش "و" نوروز" را پيش خواهد برد.  وي افزود: مجازات هاي آمريكا موجب نگراني است اما شل  تلاش خواهد كرد مجازات ها لغو شوند. اين منبع افزود: به  علاوه، شركت هاي ديگري نيز در ايران قراردادهايي  بسته اند و شل انتظار دارد با اين شركت نيز همانند آنها رفتار شود.  شل براي توسعه همزمان ميادين نفتي سروش و نوروز پيشنهاد واحدي ارائه داده است و منابع صنعت نفت مي گويند اين  شركت احتمالا" مجري اين طرح كه هزينه آن 850 ميليون دلار برآورد شده است، خواهد بود.  اين منبع صنعت نفت افزود: شل به مرحله پيشرفته مذاكرات  رسيده و مشتاق است كه قرارداد بسته شود.  موءسسات و شركت هاي بين المللي نفتي عليرغم فشارهاي  واشنگتن كه مبارزه اي اقتصادي و سياسي را براي انزواي  ايران در پيش گرفته است، علاقه روزافزوني براي  سرمايه گذاري در طرحهاي نفت و گاز ايران از خود نشان  مي دهند. آمريكا در سال 1996 براي مجازات شركتهاي  غيرآمريكايي سرمايه گذار در صنعت نفت ايران و ليبي به  ارزش بيش از 20 ميليون دلار در سال قانوني را به تصويب رساند. اما شركت هاي بين المللي سال گذشته پس از توافق  واشنگتن براي لغو مجازات برضد شركت نفتي توتال فرانسه كه  در سال 1997، يك قرارداد دو ميليارد دلاري براي اكتشاف  گاز با ايران منعقد كرده بود، دلگرم شدند. شل اعلام كرده  است بر مبناي اين لغو مجازات اطمينان دارد كه آمريكا موضوع مشابهي را نيز در قبال معامله اين شركت ا نگليسي -  هلندي با ايران اتخاذ خواهد كرد.  در ماه مارس آمريكا اعلام كرد قرارداد نفتي جديد يك  ميليارد دلاري شركت نفتي "الف - اكتين "فرانسه و" اني " ايتاليا با ايران را مورد بررسي قرار خواهد داد.  معامله با شل موقعيت ايران را براي جلب سرمايه و تكنولوژي خارجي براي نوسازي ميادين نفتي فرسوده خود تقويت مي كند. يك مقام از يك شركت بزرگ نفتي گفت:  شركت هاي فعالي در زمينه صنعت نفت معامله سروش را زير نظر دارند تا ببينند آيا شل در صورت عقد قرارداد با ايران مي تواند طرح را اجرا كند يا خير.  يك منبع نفتي ايران از اظهارنظر درباره اين كه شركت ملي  نفت شركت شل را به عنوان بهترين شركت براي طرح هاي سروش  و نوروز به شوراي عالي اقتصاد معرفي كرده است، خودداري  كرد.  اين شورا بايستي تمامي قراردادها را تصويب كند اين مقام  ايراني گفت: ما در مراحل پاياني مذاكرات هستيم. 
