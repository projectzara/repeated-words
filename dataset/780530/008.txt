 گروه اقتصادي: براي ساماندهي عرضه دام با شيوه بهداشتي  در استان تهران، بزرگترين ميدان مركزي عرضه دام كشور و خاورميانه در 10 كيلومتري جنوب بخش كهريزك تا پايان  امسال به بهره برداري مي رسد.  مهندس كبيري معاون امور دام وزارت جهاد سازندگي عصر چهارشنبه گذشته در بازديد از مراحل پيشرفت فيزيكي ساخت  ميدان عرضه دام به خبرنگاران گفت: عرضه دام به صورت  پراكنده و سنتي در اغلب مناطق حاشيه اي شهر تهران جريان  دارد كه استمرار آن آلودگي محيط زيست، ناكارآيي شبكه  عرضه و در نهايت عوارض و پيامدهاي غيربهداشتي را در تهران ماندگار خواهد كرد، لذا وزارت جهادسازندگي با همكاري بخش خصوصي ساخت و راه اندازي ميدان مركزي عرضه  دام را در دستور كار قرار داده است.  وي همچنين از ساخت اين گونه ميدان هاي دام در ديگر نقاط كشور خبر داد و گفت: بازسازي و بهينه كردن ميدان هاي  عرضه دام از مدت ها پيش مد نظر وزارت جهادسازندگي بوده و اكنون وزارت جهاد آمادگي دارد اعتبار لازم را در اختيار متقاضيان ساخت ميدان دام قرار دهد تا شيوه سنتي عرضه دام  را از گردونه فعاليت خود خارج ساخته و به شيوه هاي مدرن  و امروزي - كه بهداشتي و فارغ از آلودگي هاي زيست محيطي  است- رو آورند.  معاون امور دام وزارت جهادسازندگي با تاكيد بر اينكه  وزارت جهاد در سال جاري به خاطر وضعيت خشكسالي بيش از ديگر سال ها به تهيه علوفه اهميت مي دهد خاطرنشان كرد:  با اين كار از سپردن زود هنگام دام به كشتارگاه ها جلوگيري مي كنيم و به دامداران اميدواري مي دهيم كه  نگران خشكسالي و پيامدهاي آن نباشند.  وي همچنين اضافه كرد: دولت براي كمك به دامداراني كه  خسارت ديده اند بازپرداخت اعتبار بانكي آنها را به مدت  يكسال به تعويق انداخته و علاوه بر آن مازاد بر سال هاي  پيشين واردات 500 هزار تن جو را در دستور كار قرار داده  است.  مهندس كبيري از مساعدت معاونت امور دام وزارت جهاد به  صنعت طيور با خبرنگاران سخن گفت و خاطرنشان كرد: امسال  به خاطر وضعيت خشكسالي نزديك به يكصد ميليارد تومان  اعتبار به صنعت طيور تزريق مي شود، ضمن آنكه از ناحيه  تبصره 3 حدود 60 ميليارد تومان براي پرداخت به مرغداران  متضرر اختصاص يافته است.  معاون امور دام وزارت جهادسازندگي بار ديگر با تاكيد بر اينكه طرح ساماندهي ميدان هاي عرضه سنتي دام در وزارت  جهاد به صورت جدي پيگيري مي شود گفت: در يك دوره نه  چندان طولاني تمام ميدان هاي عرضه دام سنتي شكل نوين  پيدا مي كنند كه در ميدان هاي جديد منطبق با عرضه دام  سالم و بهداشتي تمامي امكانات پيش بيني شده است.  يوسف تهراني مجري طرح ميدان مركزي دام استان تهران  پيرامون مشخصات اين ميدان به خبرنگاران گفت: ميدان مركزي  دام استان تهران ظرفيت روزانه 20 هزار راس گوسفند و دو هزار راس گاو را داراست و براي 500 نفر اشتغال ايجاد مي كند.  وي اضافه كرد: اين ميدان با 98 هزار متر مربع بناي مسقف  در 20 هكتار زمين جاي گرفته و هزينه اي معادل 35 ميليارد ريال را به خود اختصاص داده است. اين ميدان 40 درصد پيشرفت فيزيكي داشته است.  مجري طرح با اشاره به اينكه بزرگترين مجتمع دام كشور و خاورميانه در اين نقطه واقع شده گفت: اين مجتمع از پست  قرنطينه، كلينيك دامپزشكي، مهمانسرا، رستوران، چند شعبه  بانك، مسجد، يك واحد بيمه، چندين كشتارگاه اضطراري و ديگر خدمات مرتبط با عرضه دام برخوردار خواهد بود.  وي اضافه كرد: اكنون حدود 60 واحد عرضه دام سنتي بدون  مجوز در استان تهران فعاليت دارند كه اغلب اينها در حوالي شهرري و كهريزك واقع شده اند كه با راه اندازي اين  ميدان از ادامه فعاليت غير مجاز اين واحدها توسط مقامات  مسئول جلوگيري خواهد شد.  شهرداري تهران نيز طي هفته گذشته در اطلاعيه اي اعلام  داشت از نظر مراجع صالح قضايي نگهداري احشام در محدوده  خدمات شهري جرم و خلاف است و در صورت بروز هرگونه تخلف  موضوع به مجتمع قضايي مربوطه اعلام مي شود تا برخورد قانوني صورت گيرد.  خبرنگار ما همچنين مطلع شد سازمان سردخانه و كشتارگاه  شهرداري تهران بزودي در مناطق 15 و 20 شهرداري ساخت  ميدان عرضه دام را با ظرفيتي منطقه اي شروع مي كند تا ميدان فعاليت عرضه كنندگان غير قانوني دام - كه اغلب در مناطق مسكوني هستند- به حداقل ممكن برسد. 
