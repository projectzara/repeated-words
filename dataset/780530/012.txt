 به مناسبت هفته گراميداشت سالروز بازگشت آزادگان به ميهن     وزير كشور: اصل آزادي و آزادگي افراد جامعه و اهل بيان و قلم بايد محترم و گرامي بماند اشاره: در هفته اي كه گذشت، مردم كشور ما با برگزاري  آيين هاي گوناگون سالروز بازگشت آزادگان به ميهن اسلامي  را گرامي داشتند آزادگان نماد مقاومت ملت بزرگ ما در برابر تجاوز بيگانه و نشاندهنده اراده وعزم مردم ما در دفاع از تماميت ارضي كشور در برابر هر گونه تهاجم خارجي  هستند. رژيم عراق و حاميان خارجي آن كه با تدارك يك جنگ  ويرانگر، كوشيدند انقلاب يك ملت بزرگ را مهار كنند و اين  منطقه حساس و استراتژيك را تحت سلطه و مطامع استعماري  قرار دهند، در عمل با مقاومتي شگفت انگيز و عبرت آموز روبه رو شدند. براي شناخت عظمت حركت خودجوش و دفاع  سراسري مردم ايران در برابر تجاوز بيگانه در نخستين  روزهاي هجوم ارتش تا بن دندان مسلح عراق بايد به تاريخ  رجوع كرد و از لابلاي خاطرات رزمندگان، شهدا و ايثارگران  به عظمت دفاع وسيع و سرافرازانه مقدس ملت ما پي برد.  مردم ايران كه مي دانستند هزاران تن از هموطنان  فداكارشان در اسارتگاههاي دشمن قرار دارند روزي را انتظار مي كشيدند كه اين عزيزان بار ديگر قدم به خاك  ميهن بگذارند. آن روز فرا رسيد و در تابستان سال 1369 آزادگان در ميان دريايي از شور و شوق مردم به ميهن  بازگشتند اين روز راز جاودانگي يك ملت را در تاريخ ثبت  كرده است و گواه صادقي بر فداكاري كم نظير ملت بزرگ  ايران در جهت دفاع از ميهن و ارزش هاي انقلاب و جمهوري  اسلامي است.  مي گفت، روزي كه در ميان بدرقه اهل محل راهي جبهه شد،  چهره اش را به خاطر سپرده بودم و روزي كه پس از سه سال  اسارت در بند دشمن با آزادگي بازمي گشت، تماشايش كردم.  لاغر شده بود و گونه هايش فرو رفته مي نمود، اما در چشمانش، يك نيروي ناشناخته برق مي زد او حالا مردي شده  بود، سرشار از تجربه هاي سخت و جانكاه و از بوته آزمايش  سرفراز بيرون آمده بود. سه سال آزگار آكنده از لحظه هاي  سخت و دشوار به او درسي بزرگ داده بود. وقتي بعدها پاي  صحبتش نشستم با افتخار مي گفت: مي دانم آزادي چقدر ارزش  دارد و چگونه بايد براي حفظ آزادي جنگيد و مبارزه كرد.  در روزهاي اسارت، دشمن مي كوشيد اراده ما را درهم شكند و همه جور وعده و عيد وجود داشت. آنها شلاق و شيريني را يكجا عرضه كرده بودند و تو بايد انتخاب مي كردي اما تن  ما شب و روز آماج شلاق هاي دشمن بود. شلاق هاي گوناگون:  تحميل، توهين، تحقير و انواع فشارهاي روحي و جسمي كه از خواسته مان بگذريم و به ميهن خود، نظام جمهوري اسلامي و مردم خيانت كنيم. مي دانستم روزهاي دشوار و تحمل ناپذير فشار و شكنجه دشمن مي گذرد. اما آنچه باقي مي ماند مهم  است و امروز كه در هواي پاك وطن نفس مي كشم به آن روزهاي  دشوار آزمايش مي انديشم.  او يكي از آزادگان ميهن ماست و اكنون پس از 9 سال از آن  زمان هنوز طنين فريادهايش را در حالي كه بر دوش مردم  محله ما قرار داشت مي شنوم. او با سربلندي مي گفت: هيچكس  نمي تواند آزادي را از ملت ما بگيرد و ما را در بند كند.  " صادقيان "آزاده ديگري است كه از روزهاي دشوار اسارت در خاك دشمن مي گويد: آنها اعتقادات ما را هدف گرفته بودند.  چه اعتقادات ديني و چه غرور ملي و ميهني. به نماز خواندن  بچه ها حساس بودند و حفظ شعائر ديني در اسارتگاه آنان را به خشم وامي داشت اما در ميان همان ها هم كساني بودند كه از مقاومت ايرانيان لذت مي بردند اگرچه فرصت بروز نداشتند، اما چشمهايشان از آنچه در درونشان مي گذشت خبر مي داد و به اين اصل مي رسيديم كه وقتي براي حفظ ارزش هاي انساني مقاومت كني، در همه جا سربلند خواهي بود.  در هفته گذشته كشور ما شاهد برپايي آيين هاي گوناگوني  براي گراميداشت آزادگان بود. در جشن ويژه اي كه به همين  مناسبت و با حضور جمعي از آزادگان و خانواده هاي آنان و حجت الاسلام ابوترابي نماينده مقام معظم رهبري در امور آزادگان و مسئولان ستاد رسيدگي به امور آزادگان در تهران  برپا شده بود، آقاي موسوي لاري وزير كشور طي سخناني ضمن  تجليل از مقام والاي آزادگان گفت: پيروزي انقلاب اسلامي  نتيجه تحمل سختي ها و مرارت هاي قبل از انقلاب و مرهون  مجاهدت و ايثار آزادگان و جانبازان است. وي با اشاره به  اهداف مشترك مبارزان قبل از انقلاب و دوران جنگ تحميلي  گفت: تحقق و پاسداري از يك سلسله خواست ها و آرمان ها از اهداف مبارزان و آزادگاني است كه يك صدا در پي استقلال،  آزادي و جمهوري اسلامي بودند.  آقاي موسوي لاري خاطرنشان كرد: اگر استقلال و آزادي به  عنوان دو ركن اساسي اين نظام مورد توجه قرار نگيرد پس  براي ملت سرافراز ما چه چيزي باقي خواهد ماند؟ وي با رد نظريه خطرساز بودن آزادي هاي مشروع براي  استقلال كشور گفت: دفاع از عزت و شرف و استقلال جز در پناه آزادي فرد و آزادگي جامعه تحقق نمي يابد و اشتباه  است اگر برخي تصور مي كنند كه نهادينه سازي اصل آزادي به  استقلال جامعه خدشه وارد مي سازد عكس اين قضيه محتمل  مي باشد يعني ملتي كه آزادي و آزادگي داشته باشد مي تواند استقلال خود را حفظ كند. وزير كشور همچنين  تصريح كرد: اصل آزادي و آزادگي افراد جامعه و افراد اهل  فكر و اهل بيان و قلم بايد در جامعه محترم و گرامي باقي  بماند و گوهر ناب آزادي نبايد در زير آوار جهالت ها و خودخواهي ها از بين برود.  روابط عمومي ستاد رسيدگي به امور آزادگان كشور نيز با اشاره به روز بازگشت آزادگان به ميهن، خاطرنشان كرد كه  26 مرداد فقط يادآور بازگشت آزادگان به كشور نيست، بلكه  تجلي وحدت و همدلي يكايك افراد ملت مسلمان ايران است.  عباسعلي وكيلي رئيس ستاد آزادگان، با اشاره به اقداماتي  كه از سوي اين ستاد براي رفاه حال آزادگان انجام شده است.  گفت: از لحظه ورود آزادگان سعي شد به ترتيب اولويت از قبيل درمان، آموزش، اشتغال و مسكن آزادگان اقدام شود. وي  مي گويد كه هم اكنون هفت هزار نفر از آزادگان در مجتمع هاي ايثارگري، هشت هزار نفر در دانشگاهها و 251 نفر در مقطع دكترا مشغول به تحصيل هستند همچنين 121 نفر در مقطع كارشناسي ارشد مشغول به تحصيل بوده و 130 نفر نيز در اين مقطع فارغ التحصيل شده اند.  به گفته وي 38 هزار و 323 تن از آزادگان در بخش هاي  مختلف مشغول به كار مي باشند كه 64 درصد در بخش دولتي،  20 درصد در بخش خصوصي و متفرقه و يازده هزار نفر نيز با هماهنگي دستگاهها با دريافت وسايل نقليه مشغول به كار شده اند.  يك طلبه آزاده در گفت وگو با خبرگزاري جمهوري اسلامي،  گفت كه به مدت 10 سال در اسارت عراق بوده است اين آزاده  مي گويد: در حال حاضر آزادگان با مشكلات زيادي روبه رو هستند و شايسته است سازمان ها و نهادهاي مختلف براي حل  مشكلات آنان اقدام كنند.  وكيلي رئيس ستاد آزادگان نيز گفته است: با مساعدت دولت و مجلس تاكنون اقدامات خوبي براي آزادگان انجام شده است،  اما تعدادي از دستگاهها به نحو مطلوب با اين ستاد همكاري  و هماهنگي ندارند و در صورت ادامه اين روند آنها را به  دولت و مردم معرفي مي كنيم.  عباس- جهاني 
