   لحظه اي كه قدم به خاك ميهن گذاشتم، باشكوه ترين دقايق  زندگي ام بود خدا را سپاس گفتم و بر خاك داغ اين سرزمين  كهنسال بوسه زدم. وقتي سوار اتوبوس شديم، نسيم  مهرباني ها و شميم جان بخش گل ها را به مشام ما مي رساند.  به سوي اقيانوسي از محبت مردم پيش مي رفتيم، همه چيز رنگ مهرباني داشت درد آزاردهنده معده ام كه در سال هاي  اسارت پيوسته عذابم مي داد حال آرام گرفته بود. شور عجيبي داشتم در اوج شادماني و گريه هر لحظه از پنجره  اتوبوس به بيرون نگاه مي كردم به چشم اندازها، كوهها،  دشت ها و دره ها... بارها مي گفتم: اي سرزمين دوستت دارم،  چقدر دوري از تو و مردمان تو دشوار است؟ وقتي به محوطه استقبال رسيديم، در اقيانوس محبت مردم گم  شدم باران بوسه بر سرو رويمان باريدن گرفته بود. همه جا قرآن در دست داشتند، عطر گلاب و اسپند، در جانمان  مي نشست. ديگر در امواج شوق مردم غوطه ور بوديم. مثل  پروانه در شوق پرواز، احساس سبكي و راحتي مي كردم. زماني  كه در جبهه بوديم، هدايايي كه مردم با جانمايه شان فراهم  كرده بودند، همچون باران بر ما باريدن مي گرفت و اكنون،  در درياي سخاوت مردم شناور بوديم. اكنون سالها از آن روز مي گذرد. بسيار آرزو داشتم، آن لحظه هاي شور و شوق،  احساس رهايي، احساس غوطه خوردن در امواج شوق و محبت مردم،  طوري ثبت شود كه هرگز رنگ نبازد. نمي دانستم، چگونه  بايد آن را ثبت كرد. اما، آن روز فرا رسيد، مردم ما در دوم خرداد ماه 1376 با حضور پرشور در يك انتخابات بزرگ  آزادي، استقلال، جمهوري اسلامي را پاس داشتند. "آزادي " اصل تفكيك ناپذير انقلاب ماست و ما كه پس از رهايي از اسارت دشمن، شيرين ترين لحظه هاي آزادي را تا اعماق جان  خود احساس كرده ايم خوب مي دانيم كه اين زلال آب هرگز و تحت تاثير هيچ عاملي نبايد كدر شود. بسيار خوشحالم كه  مقام معظم رهبري، رئيس جمهوري عزيز كشورمان و اقشار گوناگون مردم، بر قانون اساسي جمهوري اسلامي و اصل آزادي  لحاظ شده در اين منشور شريف تاكيد و تكريم مي ورزند. اين  همان ثبت لحظه هاي فراموش نشدني آن روز عزيز است. آزادي  را پاس بداريم. آزادي قلم، بيان، نشر و اجتماعات، احزاب و جمعيت ها در چارچوب قانون اساسي و همواره بر اين اصول  پايبند باشيم.  ف- ب- آزاده از تهران 
