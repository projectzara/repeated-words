 برهان الدين رباني رئيس جمهوري دولت اسلامي افغانستان در نامه اي به دبير كل سازمان ملل واكنش اين سازمان را در قبال جنگ افروزي هاي جديد طالبان ناكافي وناچيز دانست.  به گزارش ايرنا برهان الدين رباني در اين نامه كه روز پنجشنبه در سازمان ملل منتشر شد نوشت با توجه به اينكه  اوضاع اخير در افغانستان يكي از دردناك ترين فجايع  انساني است، اين موضوع باعث ناراحتي است كه عليرغم ابراز نگراني دبير كل سازمان ملل، واكنشي كه از اين سازمان  انتظار مي رفت كافي و درخور توجه نبود.  رباني در ادامه نامه خود نوشته است: سربازان پاكستاني و طالبان همچنان جنگ خود را براي قوم كشي و نسل كشي منظم  به شيوه اي وحشيانه دنبال مي كنندو براي دستيابي به  اهداف خود از سياست زمين هاي سوخته پيروي مي كنند.  آنان علاوه بر بسيج سربازان، بمباران سنگين هوايي و حملات توپخانه اي، غيرنظاميان را نيز مورد هدف قرار داده اند.  رئيس جمهوري افغانستان افزوده است: استفاده گسترده از بمبهاي آتش زا و خوشه اي، انهدام و سوزاندن كامل  روستاها، كشتارجمعي صدهاغيرنظامي بيگناه كه اغلب آنها زن  و كودك بودند و كوچ اجباري بيش از 40 هزارزن، افراد سالخورده و كودك به صحراهاي بي آب و علف جلال آباد كه در آن روزانه دهها زن و كودك جان خود را بر اثر گرما و نبودن آب و غذا از دست مي دهند و آواره شدن 300 هزار نفر تازه ترين فاجعه اي را نشان مي دهند كه در افغانستان روي داده است. رباني ادامه مي دهد سركوب مردم  كابل و بازداشت هزاران نفر درمنطقه خيرخانه و كوچ اجباري  بيش از 10 هزار نفر در دشت هاي شمالي بعد از حمله پاكستان و طالبان به روستاهاي آنها در تاريخ 28 ژوئيه(6 مرداد ماه)بعد ديگري از نسل كشي جاري است.  رئيس جمهوري افغانستان ضمن شكايت از سازمان هاي  بين المللي مي نويسد اگر گفته شود كه جامعه بين المللي،  سازمان هاي غيردولتي و نهادهاي امدادگر روش بي تفاوتي در قبال اين فجايع درپيش گرفته اند اغراق نيست.  از سوي ديگر دفتر صندوق كودكان سازمان ملل متحد يونيسف  در پاكستان ديروز ازبه كارگيري كودكان در درگيريهاي  داخلي افغانستان توسط طالبان، ابراز نگراني كرد.  لوييس آرسنات مسئول دفتر يونيسف در اسلام آباد به  خبرنگاران گفت هياتي از طالبان از مدارس ديني پاكستان  ديدار كرده و خواستار اعزام محصلين به جبهه هاي جنگ در افغانستان شده است.  وي گفت: بر اساس اطلاعات موثق، حداقل بين 2000 تا 2500 تن از محصلين اين مدارس براي مبارزه به افغانستان  رفته اند.  اين مقام سازمان ملل گفت: در بين اين محصلين اتباع  افغانستان و پاكستان ديده شده اند. 
