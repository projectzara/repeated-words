 * طبق آخرين برآوردهاي رسمي تاكنون بيش از 7 هزار تن  كشته و 33 هزار تن زخمي شده اند آنكارا- خبرگزاري جمهوري اسلامي: آمار كشته هاي زلزله  تركيه تا صبح ديروز از هفت هزار و 85 نفر فراتر رفت و شمار زخمي ها نيز از مرز 33 هزار و 559 نفرگذشت.  به گفته مسئولان دولتي بيشترين جان باختگان مربوط به  استان كوجاعلي و شهر ازميت هستند.  دراين منطقه تاكنون جسد بيش از 3261 تن از زير آوار بيرون آورده شده است.  تلاش گروه هاي نجات و امدادرساني درمناطق زلزله زده  براي بيرون آوردن قربانيان كه در زير تلي از آوارها هستند بي وقفه ادامه دارد.  زلزله تركيه به قدرت 4/7 درجه ريشتر كه بامداد سه شنبه  دربخش هاي وسيعي از غرب و شمال غرب تركيه روي داد به  گفته كارشناسان زلزله نگاري محلي شديدترين زمين لرزه اين  كشور در 60 سال اخير بوده است.  ايرنا همچنين گزارش داد: ساكنان وآسيب ديدگان مناطق  زلزله زده شمال غربي تركيه براي چهارمين شب متوالي شب را بدون سرپناه درخيابانها و آوارهاي مخروبه سر كردند.  دولت تلاشهائي را براي احداث سرپناه و چادر درمناطق  زلزله زده از روز گذشته آغاز كرده اما به گفته  زلزله زدگان كار برپايي چادر در شهرك ها به كندي پيش  مي رود.  قربانيان زلزله هم اكنون باترميم نسبي جاده هاي  مواصلاتي اميد بيشتر به خدمات رساني دارند و مسئولان  محلي مي گويند از امروز ارائه خدمات رساني ازسرعت بيشتر برخوردار خواهد بود.  بااين وجود هنوز آب، برق و تلفن بسياري مناطق زلزله زده  همچنان قطع است و امور حمل و نقل شهري و بين شهري باكندي  و ترافيك صورت مي گيرد.  به رغم سيل كمك هاي خارجي به دليل حجم زياد خرابي و تلفات جاني، آسيبديدگان زلزله همچنان از كمبود مواد غذائي و داروئي رنج مي برند.  زلزله زدگان در شرايط بد روحي قرار دارند و از گراني  نان و آب شكايت مي كنند.  گفته مي شود آب و نان درمناطق زلزله زده به قيمت 20 برابر نرخ معمولي عرضه مي شود.  كمبود وسايل نجات و خاكبرداري كار امدادرساني درمناطق  زلزله زده را كند كرده است و به علت نبود آب و سرويس هاي  بهداشتي بوي تعفن و آلودگي سراسر منطقه را فرا گرفته و مسئولان محلي از خطرشيوع بيماري هاي مسري خبر مي دهند. 
