 وزير دادگستري اسرائيل اعلام كرد: دستگيري فلسطينيان  بدون اتهام مشخص، لكه ننگي براي اسرائيل به شمار مي آيد.  به گزارش واحد مركزي خبر به نقل از بخش عربي راديو بي بي سي" يوسي بيلين "وزير دادگستري اسرائيل با اشاره  به اينكه وي تلاش خواهد كرد به دستگيري فلسطيني ها و زنداني كردن آنان بدون اتهام مشخص پايان دهد، گفت: رفتار خشونت آميز با زندانيان هنگام گرفتن اقرار به جرم با اعمال شكنجه عليه زندانيان هيچ فرقي ندارد.  وي تاكيد كرد: توسل به زور، خشونت و دستگيري افراد بدون  جرم مشخص جنبه قانوني ندارد و بايد براي از بين بردن  چنين رفتارها و روش هاي غير قانوني تلاش كرد.  وزير دادگستري اسرائيل همچنين گفت: وضعيت فوق العاده كه  از سال 1948 ميلادي در اسرائيل اعلام شده است، بايد لغو شود.  نيروهاي نظامي اسرائيلي در بخشي از كرانه غربي و نوار غزه به موجب قوانين استثنائي، اين حق را دارند فلسطينيان  را در اين مناطق بدون مشخص كردن اتهام آنان براي مدت شش  ماه بدون محاكمه دستگير و روانه زندان كنند.  در همين حال، "ايهود باراك "بار ديگر بر خروج مشروط نيروهاي اسرائيل از جنوب لبنان تاكيد كرد.  به گزارش واحد مركزي خبر از بيروت، باراك ديروز گفت: در نظر دارد در دوماه ونيم آينده نيروهاي اسرائيلي را در چارچوب توافقي از جنوب لبنان خارج كند.  نخست وزير اسرائيل با اشاره به هلاكت چند نفر از نظاميان  اين رژيم در درگيريهاي اخير در جنوب لبنان اعتراف كرد:  ارتش اسرائيل بهاي سنگيني در اين منطقه متحمل مي شود. وي  اضافه كرد: توان نظامي داخلي و توان رزمي نظاميان، عامل  اساسي براي بازگشت ارتش به مرزهاي بين المللي است. 
