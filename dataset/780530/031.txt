 طرح جمع آوري كودكان خياباني از شهريور ماه آينده اجرا مي شود    گروه شهري: گدايان حرفه اي با شيوه هايي نوين به تهران  بازگشته و افزون بر اين كه سيماي عمومي شهر را نازيبا كرده اند، عواطف انساني شهروندان را به بازي و سخره  مي گيرند و از اين رو كارشناسان مسائل اجتماعي برخورد ريشه اي و علمي با اين پديده را الزامي مي خوانند.  به گزارش خبرنگار ما گدايي در چند سال اخير در شهر تهران  به شيوه اي سريع براي كسب درآمد تبديل شده است. گدايان  حرفه اي امروزه حاشيه ميادين، تقاطع ها و مراكز عمومي  شهر را به جولانگاه خود در آورده و با شيوه هايي ابتكاري  و با جريحه دار كردن حس ترحم شهروندان، به گدايي مبادرت  مي ورزند. به رغم تنوع در اشكال "تكدي "، شيوه اغلب آنها بهره گيري از نوعي روانشناسي مبتني بر تاثيرگذاري بر احساسات پاك كمك به همنوع نزد آحاد جامعه است.  زني در حالي كه نوزاد شيرخواره را در آغوش گرفته، در ميان خودروهاي توقف كرده در پشت چراغ راهنما، دست گدايي  دراز مي كند دختركي با روپوش مدرسه و بسته اي آدامس به  دست، خود را چنان به شما مي چسباند كه تنها راه جداشدن،  خريد آدامس است و يا پولي در كف دست او قرار دهي.  شايد كمتر شهروندي آگاه باشد زن جواني كه كودك  شيرخواره اي را در آغوش دارد، معتادي است كه كودك  كرايه اي را مجبور به برآورده كردن نيازهاي زياده طلبانه  خود و يا اربابش كرده است. شايد بسياري از شهروندان  متوجه نيستند كه با تداوم كمك به اين عده، به ظلم بزرگي  كه بر اين كودك بيچاره روا مي رود، مدد مي رسانند.  تحليل پديده تكدي گري، نشان مي دهد گدايان داراي تشكيلات  مافيايي هستند كه توسط افرادي به نام ارباب اداره مي شود.  هر گروه از گدايان، منطقه اي ويژه دارند و گدايان گروه  ديگر بدون اجازه آنان، نمي توانند به گدايي بپردازند.  متكديان هر روز توسط ارباب به مناطق تعيين شده اعزام  مي شوند و شب هنگام نيز جمع آوري و در مراكزي كه عموما"  غيربهداشتي است، نگهداري و سرپرستي مي شوند!  اربابان، كودكان، نوزدان و خردسالان را از خانواده هاي  به شدت فقير و نيازمند و يا خانواده هاي معتادان كرايه  مي كنند و بدين صورت از فقر خانواده ها نيز سوءاستفاده  مي شود. برخي از كودكان نيز به هنگام بازي در محلات خود،  توسط اربابان و يا عناصر آنان دزديده مي شوند.  به گفته دكتر طالبي - معاون امور اجتماعي سازمان بهزيستي،  به اغلب اين كودكان، قرص خوابآور داده مي شود تا دچار حالت خوابآلودگي شديد شوند و در حين كار متكديان را اذيت نكنند و مزاحم و مخل كار آنها نشوند.  بخش قابل توجهي از درآمد اين كودكان به بهانه نگهداري و تغذيه توسط اربابها گرفته مي شود و تنها بخش اندكي به  آنها بازپس داده مي شود. بچه هايي كه سن و سال بالايي  دارند و عموما" از روستاها و شهرهاي دورافتاده، از دست  خانواده هاي خود فرار كرده و به تهران مي آيند، در پايانه ها و ايستگاه راه آهن به دام اين اربابان گرفتار مي شوند.  ابتدا با وعده دادن شغل مناسب و مكان زندگي، شناسنامه  آنان به گرو گرفته مي شود تا به تعبير اربابان،  سرمايه گذاري ها پس از مدتي هدر نرود.  دكتر طالبي درباره سابقه تشديد پديده تكدي گري مي گويد:  از سال 70 به اين طرف، متكديان يك حالت حرفه اي به خود گرفته اند. آنان در فصل سرما و گرما و رونق و ركود كار در برخي از مناطق، ييلاق و قشلاق مي كنند. در فصل سرما به خطه جنوبي و در فصل گرما به شمال و مناطق مركزي  مي آيند. اينك نيز مشاهد مي شود كه انبوهي از گدايان كه  زيستگاه آنها مناطق گرمسير، و از آن جمله يكي از كشورهاي  همسايه در جنوب شرقي ايران است، به تهران روي آورده اند،  كه از بسياري جهات براي آنها ييلاق روءيايي است.  نتايج گزارش هاي جمع آوري شده از استان هاي كشور نشان  مي دهد اين افراد در شهرها از يك سيستم و اداره عمومي  برخوردار هستند. به مجرد اين كه در يكي از مراكز استان ها براي ادامه كار آنها، سخت گيري مي شود با ارتباطاتي كه با يكديگر دارند، مقدمات كار را در مناطق  ديگر فراهم مي كنند.  بسياري از كارشناسان و شهروندان تهراني بر اين باورند كه  اغلب گدايان در لباس تكدي گري به انواع ناهنجاريها از جمله توزيع مواد مخدر، رواج فساد و فحشا و... مبادرت  مي ورزند. آن دسته از گداياني كه در مقاطع زماني خاصي  دستگير شدند، اعتراف كردند كه ميزان مصرف مواد مخدر و انجام كارهاي فساد و فحشا در ميان آنان به شدت رايج است.  واقعيت اين است كه عدم برخورد اصولي با اين پديده كه  متاسفانه دامنه اش نيز روز به روز در حال گسترش است،  اكنون موجب روي آوري تعداد زيادي از افراد حتي نوجوانان  و جوانان به اين مسئله شده است.  معاون امور اجتماعي سازمان بهزيستي با اظهار اين مطلب كه  تكدي گري يك موضوع مربوط به دهه 70 است مي افزايد: لازم  است يك برخورد اساسي، همه جانبه و منسجم با اين پديده  روبه گسترش صورت گيرد. هر تصميم عجولانه و غيرعلمي سبب مي شود شيب اين پديده به سوي شهرهاي ديگر گرايش پيدا كند و لذا بايد يك برخورد ملي با اين معضل اجتماعي صورت گيرد تا متكديان حرفه اي در هيچ جاي كشور احساس امنيت نكنند.  به گفته وي براي اجتناب از گسترش اين پديده بايد در دو جهت" رفع موانع قانوني برخورد با متكديان "و" هدايت  كمك هاي انسان دوستانه "اقدام شود.  اجراي طرح جمع آوري گدايان  در اين باره، اين خبر نيز شنيدني است كه چندي پيش  مديركل آسيبهاي اجتماعي سازمان بهزيستي گفت: طرح  جمع آوري، جايگزيني وتشخيص كودكان خياباني و متكديان، از شهريور ماه در 16 استان اجرا مي شود. دكتر كاظم طباطبائي  افزود: براي اجراي اين طرح كه پارسال بطور آزمايشي در استانهاي خراسان، فارس، اصفهان و تهران انجام شد، امسال  از سوي سازمان برنامه و بودجه شش ميليارد ريال اعتبار اختصاص يافته است.  وي گفت: براي اجراي اين طرح ستادي در مركز استانهابه  رياست معاون سياسي و امنيتي استانداري و با عضويت مديران  كل بهزيستي، آموزش و پرورش، دادگستري، كميته امداد،  تبليغات اسلامي، فرمانده نيروي انتظامي، دانشگاه علوم  پزشكي و خدمات درماني تشكيل مي شود.  وي افزود: هدف اين طرح ارزيابي دقيق كودكان و تشخيص  استعدادها وتوانمنديهاي آنان، جمع آوري متكديان و بازگشت  آنان به خانه است. 
