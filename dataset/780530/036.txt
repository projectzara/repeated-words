 گروه شهرستانها: وزير فرهنگ و ارشاد اسلامي در جلسه  شوراي اداري استان لرستان گفت: يكي از اشكالات ما به لحاظ سياسي و اجتماعي در كشور كه متاسفانه تاكنون  نتوانسته ايم آن را برطرف كنيم اين است كه به نقاط افتراق زودتر از وجوه مشترك نگاه مي كنيم و يك اختلاف  سليقه اي بسيار كوچك را به يك دغدغه و تشويش و مشغوليت  فكري تبديل مي كنيم كه اين روند موجب دوري از يكديگر مي شود.  به گزارش خبرنگار همشهري در خرم آباد دكتر عطاءالله  مهاجراني با اشاره به اينكه همه عزت، سرفرازي، اعتبار و آبرويي كه پيدا كرده ايم از نام، جهاد، تلاش و خلوص حضرت  امام(ره)بود و امسال كه سال امام خميني(ره)نامگذاري  شده است مي تواند پشتوانه اي قوي براي تلاش ما باشد افزود: در سال امام(ره)و سال بيست ويكم انقلاب اسلامي  وقتي سخن مي گوئيم تحليل هاي ما از حضرت امام(ره)با سالهاي اول و دوم انقلاب متفاوت است، بايد اختلافات و كدورتها را كنار زد چراكه دشمنان كوشيده اند هميشه با ايجاد اختلاف بين جناح هاي سياسي، نظام اسلامي را فاقد استحكام لازم جلوه دهند. وي با اشاره به اينكه سال امام  خميني(ره)را بايد سال تبيين، تثبيت و استقرار حاكميت  نظام جمهوري اسلامي تلقي كرد افزود: دشمنان ما همواره  كوشيده و مي كوشند تا با بزرگ جلوه دادن حوادث خيلي كوچك  و جزئي در كشور، عدم استقرار و ثبات را در جمهوري اسلامي  ايران نشان دهند و چنين وانمود مي كنند كه اساس و اصل  نظام جمهوري اسلامي در معرض تغيير، دگرگوني و فروپاشي  است و طبيعي است كه همه ما بايد كاملا" مراقب باشيم تا دشمنان چنين بهانه هايي را پيدا نكنند. دكتر مهاجراني با اشاره به جمعيت دانشجويي و دانش آموزي به عنوان فرزندان  بعد از انقلاب و با بيان اينكه كساني هستند كه امكان  شناخت و تجربه نظام استبدادي پادشاهي پهلوي را پيدا نكرده اند گفت: ما بايد تلاش كنيم و اين حساسيت را داشته  باشيم كه حضرت امام(ره)، راه امام، انديشه امام و به ويژه نظريه حضرت امام را كه نظريه انقلاب و حكومت  ولايت فقيه است آن گونه كه در شان و درخور اين نظريه است  به ديگران معرفي كنيم وزير فرهنگ و ارشاد اسلامي با تاكيد بر اين كه هرگونه كشاكش، درگيري، اختلاف و تفرقه،  به همه وجوهي كه قرار است نظام، استحكام و توانايي خود را در آنها نشان دهد، آسيب مي رساند افزود: به نظر من  يكي از مهمترين وجوهي كه مي توانيم در سال امام به آن  توجه كنيم و با چنين توجهي قدرشناسي خود را نسبت به حضرت  امام نشان دهيم اين است كه آرامش و استقراري كه نظام  جمهوري اسلامي پيدا كرده است را به خوبي تبيين و معرفي  كنيم.  وي به تاريخ تمدن ايران اشاره كرد و گفت: به رغم اينكه  روزگاري ما توليدكننده علم و فرهنگ بوده ايم، امروز،  مصرف كننده علم هستيم و حتي در مصرف علم نيز به درستي  عمل نمي كنيم و اگر اين روند ادامه يابد، دنيا در آينده  ضعف را به حساب جناح راست و يا چپ نمي گذارد بلكه دشمنان  انقلاب اين عقبماندگي ها را ناشي از ضعف جمهوري اسلامي  عنوان خواهند كرد. وي افزود: در سال گذشته در كشور ما 16 هزار عنوان كتاب منتشر شده و براي اولين بار در تاريخ در سال گذشته يك ميليارد و 200 ميليون تومان كتاب خريداري  شده است.  وزير فرهنگ و ارشاد اسلامي همچنين در پايان هشتمين نشست  علمي فرهنگي مديران كل فرهنگ و ارشاد اسلامي سراسر كشور در خرم آباد با بيان اين كه بايد جريان فرهنگ در ابعاد مختلف را به يك امر ملي و رايج تبديل كرد افزود: كمك به  داشتن حداقل يك روزنامه در مراكز استانها و هفته نامه در شهرستانها از برنامه هاي وزارت فرهنگ و ارشاد اسلامي است.  وي با اشاره به اين كه تا پايان تابستان مجتمع هاي  فرهنگي و هنري شهرهاي شيراز، تبريز، مشهد و اراك مورد بهره برداري قرار مي گيرد گفت: تلاش ما بر اين است كه تا دو سال آينده علاوه بر مراكز استانها همه شهرستانهاي  كشور نيز از مجتمع هاي فرهنگي و هنري بهره مند شوند و اين از اولويت هاي كاري وزارت فرهنگ و ارشاد اسلامي است.  دكتر مهاجراني با اشاره به نزديك شدن به انتخابات مجلس  ششم گفت: به هيچ عنوان نبايد از امكانات وزارت فرهنگ و ارشاد اسلامي در جهت تبليغ كانديداها در انتخابات  استفاده شود و نبايد بهره گيري از امكانات ادارات كل  فرهنگ و ارشاد اسلامي استانها در جهت گيري انتخابات شكل  سياسي پيدا كند.  وي خاطرنشان كرد: فعال بودن در سياست كشور در حمايت از دولت وخط مشي اي كه دولت آقاي خاتمي دارد وظيفه همه ماست و بايد به گونه اي عمل كنيم كه مديران  ادارات فرهنگ و ارشاد اسلامي در مسير انتخابات طرف دعوا قرار نگيرند. 
