 گروه شهرستانها: مديركل كار و امور اجتماعي منطقه كرج به  كليه كارفرماياني كه اتباع غيرمجاز بيگانه را در واحدهاي  توليدي خود به كار مي گيرند، هشدار داد.  به گزارش خبرنگار همشهري در كرج، علي روحاني با اشاره  به ممنوعيت قانوني اين اقدام ازجمله مجازات زندان از 91 تا 180 روز افزود: فرصتهاي شغلي سرمايه كشور است و به كارگيري اتباع خارجي در واحدهاي توليدي سرمايه هاي  كشور را هدر مي دهد و موجب آشفتگي بازار كار و باعث  بيكاري و سرگرداني نيروي كار جوان و فعال كشور مي شود.  وي با تصريح بر اين كه بحران بيكاري يك معضل ملي است كه  رفع آن به عزم ملي و همكاري همه صاحبان سرمايه نياز دارد،  افزود: منطقه كرج به دليل رشد افسارگسيخته مهاجرت، رشد بالاي جمعيت، كمبود فرصتهاي شغلي ناشي از كاهش  سرمايه گذاري با خيل عظيم بيكاري مواجه است.  مديركل كار و امور اجتماعي كرج افزود: اداره كل كار كرج  با همكاري نيروي انتظامي و امور اتباع بيگانه مستقر در فرمانداري و گشت ويژه، با قاطعيت نسبت به شناسايي و طرد اتباع غيرمجاز اقدام كرده و با كارفرمايان متخلف به  استناد ماده 181 قانون كار برخورد قانوني خواهدشد. 
