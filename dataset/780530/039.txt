 گروه شهرستانها: در سال تحصيلي جديد پنج مركز پيام نور در شهرستانهاي پاوه، جوانرود، هرسين، سنقر و سرپل ذهاب هر كدام با يك رشته تحصيلي به مراكز دانشگاهي پيام نور استان كرمانشاه افزوده خواهد شد و به اين ترتيب، تعداد مراكز دانشگاهي پيام نور استان كرمانشاه از 4 مركز به 9 مركز افزايش مي يابد.  به گزارش خبرنگار همشهري، رئيس دانشگاه پيام نور استان  كرمانشاه همچنين گفت: از اول مهر ماه سال جاري سه رشته  رياضي، فيزيك و كتابداري به رشته هاي قبلي مركز شماره دو دانشگاه پيام نور كرمانشاه و رشته روانشناسي به مركز گيلانغرب و علوم تربيتي به مركز كنگاور افزوده خواهد شد.  وي افزود: در استان كرمانشاه توسعه كمي و كيفي مراكز دانشگاهي پيام نور مشكلات نگران كننده اي ندارد و مقرر شده است با مساعدت استاندار كرمانشاه در زميني به مساحت  چهار هكتار آزمايشگاه مركزي، مركز تحقيقات نظري و كاربردي، سالن ورزشي و ساختمان جديد مركز كرمانشاه احداث  شود. 
