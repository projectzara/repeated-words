 گروه شهرستانها: شهردار تبريز در جلسه بررسي مسائل و مشكلات شهري در جمع استادان دانشگاهها، نخبگان و دانشگاهيان را به مشاركت در اداره شهرها فرا خواند.  به گزارش خبرنگار همشهري عبادالله فتح اللهي ضمن ابراز خرسندي از توجه استادان دانشگاهها به موضوعات شهرداري  گفت: امروز شهرداريها زير نظر منتخبين مردم اداره  مي شوند و موفقيت شوراها و شهرداريها در گرو همياري،  همكاري و مشاركت همه جانبه مردم به خصوص متخصصان، نخبگان  و دانشگاهيان است.  وي در بخش ديگري از سخنانش با اشاره به مشكلات دوران گذر مديريتي در شهرداريها گفت: در گذشته به لحاظ اين كه  خواست و اراده مديريت سياسي استان در شهرداريها اعمال  مي شد برنامه ها و خط مشي شهرداري با ديد موقتي تنظيم  مي شد و عدم توجه جدي به رضايت درازمدت مردم و جايگزين كردن رضايت اهرمهاي قدرت از پيامدهاي اين سيستم  بوده است و قدرت شوراها در واقع قسمتي از قدرت مديران  محلي و منطقه اي و حداقل هايي است كه در قانون پيش بيني  شده است.  وي همچنين با اشاره به نهادينه كردن مشاركت دانشگاهيان و نخبگان گفت: گرچه جايگاه و بستر علمي براي مديران اجرايي  شهرداري كاملا نمايان نبوده و اين نهاد فاقد نظام  نهادمند براي مشاركت وهمكاري نخبگان و دانشگاهيان در امور شهري بوده است اما مشاركت آنان در مسائل و موضوعات  شهري بايد نهادينه شود.  وي تاكيد كرد: ارتباط بين دانشگاه و شهرداري به طور مشخص  و در كانال مخصوص بايد تعريف شود تا از مشاركت آنان در امور بهره برداري شود.  وي تشكيل مركز مطالعات شهر تبريز را در اين مورد مفيد دانست و گفت: با تشكيل اين مركز مي توانيم از مشاركت  فكري و عملي دانشگاهيان در اداره بهتر شهر بهره مند شويم. 
