 گروه شهرستانها: همايش يكروزه بومي گرايي و فرهنگ عمومي  با مشاركت اساتيد حوزه و دانشگاه، محققين، انديشمندان و مقامات محلي در ياسوج برگزار شد.  به گزارش خبرنگار همشهري از ياسوج، در اين همايش كه  اداره كل فرهنگ و ارشاد اسلامي استان آن را برگزار كرد،  از 40 مقاله رسيده 11 مقاله در مقوله هاي مختلف فرهنگي  ارائه شد. در مراسم گشايش همايش، آيت الله ملك حسيني  نماينده ولي فقيه در استان، از شجاعت و غيرت ديني  به عنوان ويژگيهاي تاريخ ايراني - اسلامي كه در استان  بويراحمد به طوري شايسته بروز يافته است، ياد كرد.  وي همچنين معيار ارزشي بودن آداب بومي - محلي را انطباق  آن با دستورات اسلام دانست و بر ضرورت تجديدنظر در برخي  اعمال كه در تضاد با فرهنگ ديني است، تاكيد كرد. در اين  همايش همچنين از سياست تمركززدايي دولت به معني بهادادن  به توانمنديهاي بومي ياد شد.  حسيني، كارشناس شوراي فرهنگ عمومي نيز هدف اصلي همايش را كشف هويت بومي مجهول استان كهكيلويه و بويراحمد عنوان  كرد.  در اين همايش همچنين از جامعه مدني به عنوان كليدي ترين  مفهوم توسعه يادشد و پس از ذكر خصوصيات جامعه مدني و بوم گرا از نظر اقتصادي، فرهنگي، اجتماعي و سياسي، رابطه  اين دو مورد تجزيه و تحليل قرار گرفت. 
