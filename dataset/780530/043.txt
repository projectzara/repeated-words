   كتيبه و سنگ نبشته هاي باستاني ايران زمين، يادگاران و ميراث گرانبار نسل هاي پيشين فرزندان و دلاور مردان اين  بوم و بر است كه در نهايت مهارت و تبحر، بر سينه سترگ و سخت صخره هاي مرتفع ايران زمين با پنجه هاي هنرمندانه  حكاكان در اوج دقت و ظرافت كنده شده، و امروز چون  برگ هاي زرين و زنده تاريخ در اين ديار كهنسال و ديرين  جلوه مي كند. برسينه ديوار مانند يكي از رشته كوههاي  شاهوي پرآوازه در منطقه باستاني اورامان در كردستان،  كتيبه اي از گذشته بسيار دور ايران باستان نقش بسته، كه  از جمله كهن ترين سنگ نبشته هاي اين سرزمين است و بدون  هرگونه توجه در نهايت مظلوميت عمر خود را به سر مي رساند.  اين كتيبه كه در افواه عمومي كتيبه "تنگي ور" خوانده  مي شود در 40 كيلومتري شمال غربي شهر كامياران بر سينه  سخت و ديوار مانند شاهو مي درخشد. نخستين بار محققي  باستان شناس به نام دكتر سرفراز در سال 1347 در نشريه  بررسي هاي تاريخي ازآن به نام "سنگ نبشته ميخي اورامانات " ياد كرده است در همين سالها نيز يك گروه فرانسوي،  تحقيقاتي در اين باره به انجام رساند اما هيچ گاه نتايج  اين تحقيقات در دسترس ايرانيان قرار نگرفت.  اين كتيبه كه بر صخره اي ديوار مانند و به ارتفاع 30 متر در xابعاد 70110 سانتي متر و به عمق 35 سانتي متر حك شده  است، صورت و بدن نيمرخ پادشاهي را مي نماياند و متن  كتيبه از شانه هاي اين نقش برجسته آغاز و تا بخشي  ازديواره پائين كناره كتيبه ادامه دارد كه براثر رسوبات  باران و شرايط جوي قسمت پائين كناره كتيبه آسيب ديده است.  درباره تاريخ اين كتيبه نظرات و عقايد متفاوتي وجود دارد.  برخي از باستان شناسان در اين باره ابراز عقيده  كرده اند كه اين كتيبه مربوط به هزاره اول قبل از ميلاد است. آنها مي گويند: در سالهاي 824 تا 788 و 744 تا 678 قبل از ميلاد، ساراگن دوم پادشاه وقت آشور حملات  گسترده اي را به سرزمين هاي كوهستاني اسپي روژ(زاگرس) به انجام رساند و در كنار راه بزرگ و محور ارتباطي كهن و يكي از مدخل هاي دشت بين النهرين به فلات ايران و در دره  پالنگان به ياد حملات آشوريان اين كتيبه را به يادگار گذاشت. با اين حال بعضي ديگر احتمال مي دهند اين كتيبه  توسط شلمنصر سوم در سال 844 قبل از ميلاد به يادگار مانده باشد.  گرچه به جهت وضعيت طبيعي و ديوار مانند كوه، اين كتيبه  از گزند آدمي به دور مانده است اما سنگ نورد اني كه با استفاده از ابزار فني از نزديك اين كتيبه را مشاهده  كرده اند برآسيبهاي جدي وارد آمده براين كتيبه ارزشمند صحه گذاشتند. صاحبنظران فرهنگي و باستان شناسي براين  باورند ترجمه متن اين كتيبه و كنكاشهاي علمي براي شناخت  آن، مي تواند پاره اي از ناگفته هاي تاريخ ايران باستان  را ازحافظه غبارگرفته تاريخ بزدايد و ما را با گذشته هاي  دور كردستان ايران و سرزمين مادها بيشتر آشنا كند.  سنندج- خبرنگار همشهري 
