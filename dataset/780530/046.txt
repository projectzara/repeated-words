 گروه شهرستانها: امسال 10 ميليارد ريال صرف توسعه صنعت  گردشگري استان اردبيل مي شود كه اين رقم در مقايسه با سال گذشته 3 ميليارد ريال افزايش يافته است.  به گزارش خبرنگار همشهري معاون سياسي امنيتي استاندار اردبيل در جلسه شوراي هماهنگي امور ايرانگردي و جهانگردي  استان افزود: براساس برنامه ريزيهاي به عمل آمده در بخش  صنعت گردشگري استان، تا پايان امسال 600 تخت در 3 مركز جديد اقامتي استان به بهره برداري مي رسد كه تاثير شاياني در گسترش صنعت گردشگري و ايجاد اشتغال در استان  خواهدداشت.  اسلام مفتح زمينه سازي براي حضور تورهاي جهانگردي بويژه  از كشورهاي عربي، خاورميانه و ژاپن در استان، تجهيز فرودگاه اردبيل، بهره گيري از شيوه هاي تبليغاتي جديد براي معرفي جاذبه هاي گردشگري استان در داخل و خارج كشور و ارائه آموزشهاي نوين به دست اندركاران صنعت گردشگري  استان را از جمله راهكارهاي اصلي گسترش اين صنعت در استان برشمرد.  در اين جلسه همچنين نظارت بر بهداشت و نحوه ارائه خدمات  در غذاخوريها، هتلها و چشمه هاي آبگرم معدني و توجه به  پاكيزگي و زيبايي شهرهاي سياحتي استان از ديگر راهكارهاي  جذب بيشتر گردشگران به استان اردبيل عنوان شد. 
