 گروه شهرستانها: شهردار همدان اعلام كرد: به منظور گسترش  فضاي سبز و ايجاد تفريحگاه در مناطق محروم، دومين بوستان  بزرگ شهر همدان همزمان با هفته دولت به بهره برداري  مي رسد.  به گزارش خبرنگار همشهري در همدان يوسفيان در جمع  خبرنگاران گفت: بوستان بزرگ شهيد مدني در محدوده اي به  وسعت 5/5 هكتار ايجاد شده و علاوه بر فضاي سبز داراي  مكانهاي آموزشي و ورزشي، نمازخانه و غيره است.  وي گفت: اين طرح در راستاي اهداء يك طرح در 10 روز به  مردم شهر همدان اجرا مي شود و عمليات اجرايي آن از حدود 2 ماه پيش آغاز شده بود.  وي افزود: ايجاد فضاي سبز، روشنايي، و پياده رو سازي از جمله اقدامات انجام شده در اين بوستان است و كل هزينه  اجراي اين طرح بجز قيمت زمين حدود 800 ميليون ريال  برآورد شده است.  به گفته شهردار همدان براساس آخرين آمارگيري در سال 77 سرانه فضاي سبز با احتساب باغات، در شهر همدان حدود 6/5 متر مربع است كه در هر ماه حدود 300 ميليون ريال براي  حفظ و نگهداري اين اماكن هزينه مي شود. 
