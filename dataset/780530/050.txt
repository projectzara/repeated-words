   بسيجيان به عنوان نمايندگان كل جامعه در هر كجا كه هستند بايد حافظ منافع ملي و فراجناحي خود باشند و همواره به  عنوان مظهر عظمت و انسانيت و اقتدار انقلاب اسلامي باقي  بمانند تهران- خبرگزاري جمهوري اسلامي: سيدمحمد خاتمي رئيس  جمهوري گفت: بسيج حاصل انقلاب مردمي، جوان و جوانگرايي  اسلامي است.  به گزارش ايرنا رئيس جمهوري كه روز پنجشنبه در" دومين  مجمع بزرگ فرماندهان بسيج اداري، كارگري و اصناف سراسر كشور" سخن مي گفت، افزود: بسيج نشانه روح فداكار و ايثارگر ملتي است كه عزم سربلندي و سرفرازي دارد و براي  اين سربلندي و سرفرازي هزينه هاي زيادي كرده و آمادگي  هزينه كردن را دارد.  وي خاطرنشان كرد: بسيج مظهر نسل جوان و شاداب ملت ايران  در عرصه دفاع از اسلام، انقلاب، تماميت ارضي و استقلال  كشور است.  آقاي خاتمي با بيان و ترسيم موقعيت و مشكلات اوايل  انقلاب و آغاز جنگ تحميلي از جانب عراق اظهار داشت: در بوستان انقلاب ماگلي به نام بسيج روييد يعني همان طور كه  انقلاب از دل مردم روييده بود از همان خاستگاه بسيج  درآمد.  وي اظهار كرد: در همه بخش ها اعم از دبيرستان، دانشگاه،  حوزه علميه، كارگاه و مزارع دفعتا" نيرويي شگفت انگيز به  نام بسيج جوشيد و ناگهان عرصه دفاع مقدس و اجتماع ما دگرگون شد.  وي با بيان اين كه همواره بايد در برابر تهديدها هوشيار باشيم، اظهار داشت: بسيج تضمين كننده امنيت كشور است و كل ملت ما بايد در اين عرصه حضور داشته باشند.  آقاي خاتمي با اشاره به اينكه بسيج به نمايندگي از مردم  همواره آماده دفاع بوده است، تصريح كرد: در قائله اخير تهران بسيج با صلابت در كنار نيروي انتظامي اقتدار و خويشتنداري نظام را نشان داد.  وي يادآور شد: كدام افتخار از اين بالاتر كه در مقابل  غائله آفرينان حتي يك گلوله شليك نكردند و با اقتدار بدون توسل به سلاح گرم توانستند آرامش و امنيت را به  كشور برگردانند.  وي تاكيد كرد: بسيجيان به عنوان نمايندگان كل جامعه در هر كجا كه هستند بايد حافظ منافع ملي و فراجناحي خود باشند و همواره به عنوان مظهر عظمت و انسانيت و اقتدار انقلاب اسلامي باقي بمانند.  رئيس جمهوري اظهار داشت: همكاري دولت و بسيج بسيار مهم  است و بيشترين همكاري مي تواند به نفع دولت و جامعه باشد.  آقاي خاتمي اضافه كرد: دولت آماده همكاري جهت بسط و تعميق اين جريان ميمون و مبارك انقلاب اسلامي است و ما تا روزي كه بسيج سرافراز و با نشاط داشته باشيم نگراني  جدي براي سرنوشت انقلاب نخواهيم داشت.  در ابتداي اين مراسم سردار حجازي فرمانده نيروي مقاومت  بسيج حضور رئيس جمهوري در اين مجمع را تبريك گفت. 
