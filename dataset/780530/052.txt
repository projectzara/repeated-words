 * علي رازيني از رياست دادگستري تهران به معاونت ديوان  عالي منتقل شد سيدرضا زواره اي از رياست سازمان ثبت  اسناد و املاك كشور و اسدالله بادامچيان از مشاورت رئيس  قوه قضائيه كنار رفتند * آيت الله محمد محمدي گيلاني رئيس ديوان عالي و آيت الله مرتضي مقتدايي دادستان كل كشوردر سمت هاي خود ابقا شدند گروه سياسي: آيت الله هاشمي شاهرودي، اصلاحات قوه قضائيه  را با چند عزل و نصب كليدي آغاز كرد.  به گزارش ايرنا به نقل از مديركل روابط عمومي قوه قضائيه  براساس احكام جداگانه اي از سوي رئيس قوه قضائيه،  حجت الاسلام هادي مروي به عنوان معاون اول رئيس قوه  قضائيه و محمدرضا عليزاده به عنوان رئيس ثبت اسناد و املاك كشور منصوب شدند.  وي اظهار داشت: براساس احكام ديگري از سوي آيت الله  هاشمي شاهرودي همچنين حجج اسلام والمسلمين آقايان  اسماعيل فردوسي پور به سمت داديار ديوان عالي كشور،  عبدالرضا ايزدپناه به عنوان مشاور امور اجتماعي رئيس قوه  قضائيه، محمدرضا عباسي فرد به عنوان مستشار ديوان عالي  كشور، علي رازيني به سمت معاون اجرايي رئيس ديوان عالي  كشور و مامور خدمت در دادگاه ويژه روحانيت و عباسعلي  عليزاده به سمت رئيس كل دادگستري استان تهران منصوب شدند.  انتصابات ديگري از سوي رئيس قوه قضائيه نيز در دست بررسي  و مطالعه است كه پس از صدور حكم متعاقبا اعلام خواهد شد.  ايرنا، همچنين از ابقاي آيت الله محمد محمدي گيلاني رئيس  ديوان عالي كشور و آيت الله مرتضي مقتدايي دادستان كل  كشور در سمت هاي قبلي خبر داد.  آگاهان سياسي، عزل علي رازيني از رياست دادگستري تهران،  اسدالله بادامچيان از مشاورت رئيس قوه قضائيه و سيدرضا زواره اي از معاونت رئيس قوه قضائيه و رياست سازمان ثبت  اسناد و املاك كشور را مهمترين تصميم هاي آيت الله هاشمي  شاهرودي مي دانند. زيرا اين تغييرات خروج قوه قضائيه را از بازيهاي سياسي تسهيل مي كند. هنوز براي زواره اي و بادامچيان كه از اعضاء فعال جمعيت موءتلفه اند در قوه  قضائيه منصبي پيشنهاد نشده است. 
