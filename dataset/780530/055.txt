 گروه سياسي: آقاي خاتمي رئيس جمهوري در پيامي به اردوي  آموزشي- فرهنگي دانشجويان دانشگاههاي تهران و علوم پزشكي  تهران كه صبح ديروز در دانشگاه علوم اسلامي رضوي در مشهد گشايش يافت دانشگاه را كانون اساسي انديشمندي و آگاهي و به تبع آن پرسشگري و حقيقت جوئي دانست.  به گزارش واحد مركزي خبر اين پيام كه هادي خانيكي مشاور رئيس جمهور آن را قرائت كرد به اين شرح است:  برگزاري اردوي آموزشي - فرهنگي دانشجويان دانشگاههاي  تهران و علوم پزشكي تهران را به عنوان زمينه موثري براي  رشد همدلي و وفاق و ارتقاي سطح معرفت علمي و معنويت ديني  تبريك مي گويم و تلاش مسئولان و دست اندركاران و شركت  كنندگان گرانقدر اين نشست ارزنده را صميمانه ارج  مي گذارم. دانشگاه كانون اساسي انديشمندي و آگاهي و به  تبع آن پرسشگري و حقيقت جويي است گفتگو و منطق و بهره مندي از سامان روحي و ذهني متعادل به انديشيدن براي  بهتر و بيشتر دانستن و از عالم و آدم راز گشودن منتهي  مي شود. موءمن راستين در جستجوي كمال است ; از اين رو همواره در پي اصلاح و تكميل خرد و افزودن بر دانسته هاي  خويش است و محيطهاي علمي و دانشگاهي به عنوان بستر اين  سيروسلوك مي تواند مهمترين نقش را در پر بار كردن جان  حقيقت جوي آدمي داشته باشد. اميد دارم اردوها و اجتماعهايي از اين دست چنين روحيه اي را در دانشجويان  عزيز تقويت كند. اميد دارم در سالي كه به نام حضرت  امام(ره)مزين است دانشگاههاي ما پيشتاز شناخت انديشه و سيرت آن رهبر بزرگوار و پوينده راهي باشند كه او با بينش  و اراده استوار خود پيش روي ملت شريف ايران و مسلمانان  جهان نهاد. بكوشيم تا با تقويت همدلي و همفكري و شناخت و پاي بندي به اصول و ارزشها و اهتمام به منافع ملي  خردورزانه و دردمندانه اختلاف نظر و سليقه را به عاملي  جهت تقويت اصول و مسير مشترك به سوي اهداف والا و غنا بخشيدن به شخصيت علمي و سياسي خود قرار دهيم و بديهي است  كه دانشجويان مسلمان و متعهد بايد در اين راه پيشتاز باشند. 
