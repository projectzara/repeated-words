 دكتر علينقي مشايخي - استاد دانشگاه صنعتي شريف  در دو سال اخير، قانون و قانونگرايي مورد توجه جدي تري  قرار گرفته است. محور بحث اكثر گروههاي سياسي ضرورت  قانونگرايي و تبعيت از قانون شده است. حتي يكي از زمينه هاي نقد و حمله گروههاي سياسي به گروه هاي رقيب خود، متهم كردن گروه هاي رقيب به بي توجهي و ضديت با قانون شده است حتي قانون شكنان نيز سعي بر آن دارند كه  قانون شكني خود را لباس قانوني بپوشانند. به برخي از قوانين مهمي كه در مجلس بررسي و تصويب مي شود مثل قانون  مطبوعات و قانون انتخابات توجه و حساسيت بيشتري نشان  داده مي شود توجه و تاكيد بر قانون و قانونمدار شدن  جامعه امر مباركي است ولي در اين رابطه چند نكته اساسي  نبايد مورد غفلت قرار گيرد.  اولين نكته مهم آن است كه قانوني از احترام پايدار و عميق برخوردار است كه بر اساس خواست و نظر اكثريت جامعه  تدوين و تصويب شود لذا وقتي نهادهاي قانونگزار نماينده  واقعي مردم باشند، احترام و پشتيباني عمومي از قانون  بوجود مي آيد، استمرار مي يابد، و به ارزش اجتماعي تبديل  مي شود. به همين دليل است كه در كشورهاي مبتني بر دموكراسي پايبندي و پشتيباني از قوانين به طور عميق در جامعه ريشه مي دواند و به صورت ارزش اجتماعي درمي آيد.  ولي اگر با روش ها و ترفندهاي مختلفي نهادهاي قانگذار از مردم و خواست واقعي آنها بريده و دور شوند، در آن صورت  رعايت قوانيني كه وضع مي كنند ارزش نخواهد بود. مصداق  روشن چنين وضعيتي در حكومت هاي استبدادي و خودكامه قابل  مشاهده است. در بيشتر حكومت هاي استبدادي جهان امروز نيز مجالس و نهادهاي قانونگزار تشكيل مي شود و قوانين حكومت  را وضع مي كند. آن حكومت ها نيز بر اساس آن قوانين كه در جهت خواست حكام تدوين و تصويب مي شود حكومت قانوني  مي كنند. ولي اكثر قوانين آنها مورد احترام و پشتيباني  مردمشان نيست و حكومت شان ناپايدار و عمري كوتاه دارد.  اكنون كه در جامعه قانون و قانونگرايي مورد توجه قرار گرفته است بايد مواظب بود كه ساز و كارهايي تعبيه نشوند كه نهاد قانونگزاري را از مردم و خواسته هاي واقعي آنها دور سازد و قانون و قانونگرايي را از حيثيت و اعتبار ساقط كند. اگر اكثريت مردم ايران مسلمانند، كه هستند،  بايد شرايطي فراهم شود تا نمايندگاني كه خودشان  مي پسندند براي نهاد قانونگزاري انتخاب كنند تا نهاد قانونگزاري را از خود بدانند و قوانين مصوب آن را احترام  و پشتيباني كنند. استقرار و بهره برداري از ساز و كارهايي كه داوطلبان نمايندگي مجلس را بر اساس نظريات يك  گرايش يا سليقه خاص براي ورود به انتخابات قبول و يا رد كند، استفاده از روش هايي كه سلامت انتخابات را به نفع  جريان خاصي خدشه دار كند و يا به كارگيري ترفندهايي كه  مانع از تصميم گيري آزادانه و مستقل نمايندگان مجلس شود،  موجب بي اعتباري نهاد قانونگزاري و مصوبات آن خواهد شد.  استفاده از چنين شيوه هايي ممكن است در كوتاه مدت نهاد قانونگزاري و قوانين را مطابق ميل حاكميت و يا گروهي از حاكميت شكل دهد، ولي با سقوط اعتبار و احترام قانون و قانونگزاري در بين مردم، شرايط بوجود آمده ناپايدار و غيرقابل استمرار خواهد بود. ناپايداري و اضمحلال  حكومت هاي تحميلي بر مردم در جوامع مختلف، ناشي از بي اعتباري قوانين آنها نزد مردم و مقابله مردم با قوانين مصوبي است كه به دور از خواست و اراده مردم تصويب و اجرا مي شود.  دومين نكته مهم كه اهميت آن از نكته اول نيز بيشتر است،  ديناميك يا پويايي پيوند مردم با حاكميت از مجراي قوانين  و نهادهاي قانونگزاري است وقتي حتي به خاطر رعايت  مصالحي از ديدگاه گروه و سليقه اي خاص، سازوكارهايي فعال  شودكه مانع راهيابي نمايندگان مورد نظر اكثريت مردم به  مجلس شود، همان طوري كه در بالا بيان شد از اعتبار و احترام مجلس و قوانين مصوب آن كاسته خواهد شد. مردم  بيشتري به تغيير نهاد قانونگزار و يا عدم رعايت قوانين  آن متمايل مي شوند. تمايل بيشتر مردم به تغيير در نهاد قانونگزاري و بي توجهي به قوانين مصوب آن مي تواند موجب آن شود كه قوانين و سازوكارهاي قوي تر و شديدتري در جهت  حفظ ماهيت و گرايش حاكم بر مجلس تدوين و تصويب شود.  تدوين و تصويب قوانين و روش هايي كه مانع تجلي اراده  اكثريت جامعه در نهاد قانونگزاري شود، فاصله مردم را با نهاد مزبور و حاكميتي كه بر اساس قوانين مصوب آن حكومت  مي كند بيشتر مي كند و پيوند مردم را با حاكميت ضعيف تر مي كند. ادامه تعامل مزبور موجب افزايش روز افزون فاصله  مردم از حاكميت و نهاد قانونگزار آن مي شود اگر تعاملي  به شكل مذكور بين مردم و حكومت آغاز شود افزايش فاصله  بين آنها تدريجي ولي با سرعتي روزافزون بوجود خواهد آمد و در نهايت حاكميت را با بن بست و جامعه را با اغتشاش و نابساماني مواجه خواهد ساخت. خطر تعامل مزبور در آن است  كه به علت تدريجي بودن عواقبش ممكن است مورد غفلت قرار گيرد. وقتي گروه هاي صاحب قدرت و نفوذ در حاكميت احساس  كنند كه اراده عمومي با استمرار نفوذ و تسلط آنان در حاكميت توافق ندارد، با توجيهات يا مصلحت انديشي هايي كه  از ديد خودشان موجه است موانعي اعم از قانوني و غيرقانوني براي تجلي اراده عمومي خواهند تراشيد تا نفوذ و تسلط خود را حفظ كنند. اگرچه اين موانع ممكن است در كوتاه مدت موءثر واقع شود و براي مدتي كوتاه نفوذ و تسلط آنان را در حاكميت استمرار بخشد، ولي اين موانع، ساز و كار مخرب بالا را در جهت ايجاد فاصله بين مردم و حاكميت  به كار خواهد انداخت و در نتيجه منجر به عاقبت خوشي  نخواهد شد. اگر چنان ساز و كار و تعاملي به كار افتد و ادامه يابد، زماني فرا خواهد رسيد كه فاصله بين مردم و حاكميت به قدري زياد شده است كه ديگر كاري از دست كسي  برنخواهد آمد. تدريج نهفته در اين پديده مانع از توجه به  موقع به خطرات آن است. خطرات ناشي از اين تحولات تدريجي  از مهمترين تهديدات امنيت ملي يك جامعه است.  در واقع پديده هايي كه به تدريج تخريب ايجاد مي كنند از آفت هاي بسيار رايج در نظامهاي اقتصادي - اجتماعي و سياسي  مي باشند كه منجر به نابودي آنان مي شود تخريب تدريجي و آرام اين پديده ها مانع از آن مي شود كه مورد توجه و علاج قرار گيرند تدريج موجود در اين پديده ها بزرگترين  لايه دفاعي آنان است كه استتاري كامل براي آنها حتي در مقابل چشم هاي تيزبين فراهم مي سازد. اين پديده هاي  تدريجي نمودهاي متفاوتي در نظام هاي اجتماعي دارند. از بين رفتن تدريجي پايگاههاي مردمي حكومت ها، گروهها و يا شخصيت هاي سياسي، تضعيف قدرت خريد حقوق بگيران توسط تورم  ناشي از استقراض هاي سالانه دولت، تخليه دولت و دستگاههاي دولتي از نيروهاي كارشناسي زبده، از بين رفتن  و استهلاك امكانات زيربنايي، سرمايه ها و عوامل توليد در صنعت، افزايش فقر نظام آموزشي و ضعف فارغ التحصيلان آن  مي توانند نمونه هايي از تحولات تخريبي تدريجي با آثار منفي گسترده در آينده باشند.  گستردگي تحولات مخرب تدريجي در نظام هاي اقتصادي -  اجتماعي و ضرورت شناخت هوشيارانه و جلوگيري از عملكرد آنها به قدري زياد است كه در تفكر سيستميك يا نظام يافته  مثال قورباغه پخته را براي آن مي آورند اگر قورباغه  سالمي را در يك ظرف آب با درجه حرارت محيط اطراف قرار دهيد و سپس به تدريج ظرف آب را حرارت دهيد تا درجه حرارت  آن بالا رود قورباغه در مقابل افزايش تدريجي درجه حرارت  آب عكس العملي نشان نمي دهد. افزايش درجه حرارت آب به  جايي مي رسد كه قورباغه ديگر توان عكس العمل ندارد و به  يك قورباغه پخته تبديل مي شود و از بين مي رود. در صورتي  كه اگر قورباغه سالم را در ظرف آبي با درجه حرارت بالا بياندازيد بلافاصله عكس العملي نشان مي دهد و سعي مي كند از آب به بيرون بجهد و خود را نجات دهد. افزايش تدريجي  درجه حرارت آب است كه قورباغه را غافل كرده و دچار عاقبت  ناخوشايندي مي سازد.  براي رشد و بهروزي جامعه بايد فرايندهاي تدريجي مخرب را شناخت و فريب تدريج آن را نخورد و مانع از آن شد تا با تضعيف پيوند مردم و حاكميت، جامعه و نظام دچار سرنوشت  قورباغه پخته شود بايد با شناخت ساز و كارهايي كه به  تدريج فاصله مردم و حكومت را افزايش مي دهند و تخريب تدريجي و گسترده بوجود مي آورند، آنها را در جهت عكس  تخريب و براي سازندگي و تحكيم پيوند مردم و حكومت به كار انداخت. ساز و كارهايي كه تخريب تدريجي و گسترده بوجود مي آورند بزرگترين و مهلك ترين دشمنان پيشرفت جامعه  هستند. دشمناني به مراتب بزرگتر و مهلك تر از هر دشمن  خارجي كه بتوان تصور كرد. دشمناني كه با كاركرد خود راه  دشمنان خارجي را براي تسلط به جامعه هموار مي كنند.  كساني كه سازو كارهاي با آثار تخريبي تدريجي را عملياتي  مي كنند، دانسته يا ندانسته از لشكريان بزرگترين دشمن  جامعه ايران و نظام فعلي آن هستند. بايد معرفت خود را در شناخت ساز و كارهايي با آثار تخريبي تدريجي بالا برد و با شناخت آن ساز و كارها عملكرد آنها را در جهت ايجاد استحكام و سازندگي تغيير داد. اين كار براي بهروزي و سعادت جامعه و پايداري نظام ضروري است حتي اگر به ضرر منافع كوتاه مدت گروه ها و سلائق خاصي تمام شود. 
