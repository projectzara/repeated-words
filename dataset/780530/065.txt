   واليبال جوانان جهان امروز در تايلند آغاز مي شود گروه ورزشي: دهمين دوره مسابقات واليبال جوانان جهان از امروز با شركت 16 تيم برتر از پنج قاره در تايلند آغاز مي شود. تيم واليبال جوانان ايران(قهرمان آسيا)امروز در اولين گام به مصاف لهستان(قهرمان دوره پيش جهان) مي رود. تيم ايران كه در بازي هاي مقدماتي با تيم هاي  لهستان، استوني و تايلند همگروه است، در صورت پيروزي در بازي امروز شانس زيادي براي حضور در جمع تيم هاي برتر اين دوره پيدا مي كند.  اين بازي سخت ترين بازي تيم ايران در بازي هاي مقدماتي  است و جوانان ايراني براي كسب موفقيت از هيچ كوششي دريغ  ندارند خوشبختانه زحمات "ميگوئل لاموت "مربي كوبايي در تغيير سيستم بازي هاي تيم ايران در آخرين روزهاي اردوي  آماده سازي ثمر داده است و تيم ايران در دو بازي آخر برابر تيم ملي لتوني در دفاع امتيازات با ارزشي از حريف  گرفت.  شيوه اصولي "لاموت "در بكارگيري محمودي در كنار عليرضا نادي به عنوان يكي از دو بازيكن سرعتي اگر چه به لحاظ زمان كم مورد انتقاد ما و ديگر همكاران مطبوعاتي واقع شد.  ولي واقعيت آنكه "لاموت "به بازي هاي جهاني مي انديشيد و اين حركت او براي آن بود كه تيم ها در مسابقات جهاني و در پيكار با حريفان بلندقامتي چون لهستان، استوني،  ايتاليا، فرانسه، روسيه و برزيل در دفاع وسط تور با مشكل  مواجه نشود. در همين دو بازي آخر با لتوني جاافتادن  محمودي در پست تازه اش هم ضريب اطمينان دفاعي تيم ايران  را در وسط تور افزايش داد و هم موجب شد تا بازيكنان  قدرتي ايران به خصوص "سلاق "درخششي فراتر از انتظار از خود بروز دهد.  تركيب تيم ايران در بازي امروز ميگوئل لاموت امروز به احتمال زياد همان تركيبي را به  مصاف لهستان مي فرستد كه در بازي آخر با لتوني به ميدان  فرستاد. بهبودي با قد و قامتي كشيده تر نسبت به شريعتي  بازيساز تيم ايران خواهد بود.  سلاق و تركاشوند و سلطاني سه بازيكن قدرتي و عليرضا نادي  و بهنام محمودي دو بازيكن سرعتي تيم ايران هستند كه در پيكاري دشوار به ديدار تيمي مي روند كه به لحاظ قد و فيزيك بدني بر آنان چربش دارد و در واليبال جهان قدرتي  شناخته شده است.  لهستاني ها با داشتن مدال هاي طلاي بازي هاي المپيك  قهرماني جهان و دهها عنوان ديگر امروز در بازي با قهرمان  جوانان آسيا، قدرت واليبال ايران را باور خواهند كرد. 
