   نقد خوانندگان  چرا سرنوشت يكساني برايش رقم خورد؟ با تاكيد بر رفتار و تفكر غلط مردان فيلم "دو زن "از زاويه اي ديگر هم مي توان به فيلم نگريست.  اگر قرار باشد به عنوان يك جراح حاذق به درمان درد مظلوميت زنان كشورمان بپردازيم راه درمان تنها تغيير نگرش مردان نسبت به زنان نيست، درست است كه از يك طرف به  فصل و عصر تفكر مردسالاري بايد پايان داده شود اما بايد مراقب بود كه از چاله به چاه نيافتيم و الزام اين ضرورت  رعايت قواعد بازي و پذيرش "شايسته سالاري "است.  فرشته فيلم "دو زن "كه فرشته نجات خيلي ها شد خود در كنار برخورداري از بسياري خصلت هاي خوب از جمله اهل فكر و مطالعه بودن و برخورداري از جسارت و متانت داراي يك  ضعف بنيادين و ايراد اساسي است.  فرشته" قواعد بازي "روابط اجتماعي را بلد نيست و يا حتي  مي توان در اين زمينه به او نمره رفوزه داد زيرا كه قدرت  دافعه او بر قدرت جاذبه اش در عمل مي چربد و او در هيچ  كدام از نقش هاي مختلفي كه در صحنه زندگي به عهده گرفت  نتوانست نقش مثبتي را ايفا كند و يا حتي به عنوان يك  بازيگر مبتدي حداقل نقش را بازي كند. متاسفانه او نه در مقام دختر براي پدرش، نه درمقام نقش معشوق براي عاشقش و نه در نقش همسر براي شوهرش و حتي مطمئنا" در آينده او هرگز قادر نبود نقش مادر براي فرزندانش را هم درحد قابل  قبول ايفا كند.  هر رابطه اجتماعي اعم از رابطه فرزند، والد، عاشق، معشوق،  زوجه و زوجين، دوستي و تجاري و... داراي قاعده و قانون  است و اصلي ترين قانون اين روابط" هر عملي را عكس العملي  است مساوي با آن و در خلاف جهت آن " در روابط اجتماعي گاهي اوقات ما بازي را بدست مي گيريم و گاهي اوقات از روي بازي حريف بازي مي كنيم. فرشته فيلم  ما كه مدعي انديشمند بودن و خود را صاحب تفكري برتر مي داند مي توانست با استفاده از همين علم و آگاهي بازي  را بدست بگيرد و افراد مقابلش را در شرايطي قرار دهد كه  مطابق ميل او بازي كنند و ناتواني فرشته در اين امر خود بيانگر ادعاي فضل و كمال اوست نه محتواي دروني او.  به هر حال از اين منظر مي خواهيم به عملكرد رفتارهاي  فرشته بپردازيم:  فرشته اگر قواعد بازي را بلد بود مي توانست با ظرافت و طنازي خاص دخترگونه اش و با آن همه فرصت مناسبي كه در شرايط خاص زماني(انقلاب ايران در سال 57)كه در اختيار داشت از آن پدر متعصب افراطي، طرفداري پروپا قرص بسازد و اين اتفاقا" بزرگترين ضعف فرشته را مي رساند كه درعين  آرمانگرايي و اميد به تغيير زندگي خواهر و برادرانش هرگز حتي به اندازه سرسوزني نتوانست در پدرش نفوذ كرده و انديشه متعصب او را دگرگون سازد. انديشه برتر همواره و در همه جا حتي در متعصبترين فكرها نفوذ خود را كرده و رسوب خود را بر جاي مي گذارد. چگونه است فرشته اي كه  ادعاي برتري و دانايي و خردمندي مي كند و خود را صاحب انديشه اي راهگشا و كارآمد مي داند حتي در پدر خود ذره اي نمي تواند نفوذ كند و منشا تحولاتي در خانه پدري  خود شود و از اين طريق خواهر و برادرانش را نجات دهد و اين نشانگر دو ضعف بزرگ در ارتباط فرشته و پدر است: يكي  اينكه يا فرشته حرف تازه وانديشه آنچناني ندارد كه  انديشه بسته و فمنيستي پدر را تحت تاثير قرار دهد و فقط ادعا دارد و يا(ثانيا")فرشته اين توانايي را ندارد كه  پدر را جذب كند، حال هر كدام صحت داشته باشد فرشته مقصر است.  فرشته آنقدر در ارائه بازي روابط اجتماعي ضعيف است كه  حتي نمي تواند از عاشقي سينه چاك و بي قرار كه حتي حاضر است جان خود را بر سر اين عشق ببازد، موجودي هوادار بسازد و با همان قوه دافعه قوي كه دارد او را تبديل به  يك دشمن بسيار قوي و خطرناك مي كند كه در تمامي مراحل  زندگي فرشته اثرات شگرف خود را بر جاي مي گذارد و اينجاست كه سخن انديشمند و متفكر بزرگ عصر ما جناب آقاي  خاتمي از حيطه سياسي خارج شده و به روابط متداول اجتماعي  راه پيدا مي كند.  " هنر انقلاب و ما در اين است كه معاند را به مخالف  قانوني و مخالف قانوني را به موافق و موافق را به دوست و ياور تبديل كنيم ورنه تبديل دوست به موافق و موافق به  مخالف قانوني و مخالف قانوني به معاند و برانداز كار بسيار احمقانه ايست. " و مشكل فرشته هم همين بود كه از پدر، عاشق و همسرش براي  خود دشمن ساخت. اما از همه اينها دردناك تر رابطه فرشته  و همسرش است كه ناشي بودن فرشته دومين قرباني خود را نيز مي گيرد. اگر فرشته قواعد بازي را رعايت مي كرد به راحتي  مي توانست اين مرد را آرام كرده و زندگي شان را از آن  حالت بحراني خارج كند. درد اين مرد تماميت خواهي بود تماميت خواهي ناشي از علاقه و عشق وافر به او، لذا مرد بدون اراده آن گفتار و كردارها را بروز مي داد و متاسفانه فرشته خود زمينه اين رفتارها را فراهم مي كرد.  او به جاي آرام كردن فضاي ناآرام ذهني احمد آن را شعله ورتر مي ساخت، كار مرد غلط بود و هيچ دفاعي هم از او نمي شود اما پاسخ و رفتار فرشته در مقابل بازي بسيار بد مرد به مراتب غلط تر بود به گونه اي كه "بد" را به  " بدتر" تبديل مي كرد و بر بحران حاكم بر خانه دامن زده  شد. مرد مي داند بازي بدي را ارائه مي دهد لذا مرتبا" از فرشته كمك مي خواهد و اصرار مي كند كه او را درك كند يعني بازي ديگري را در مقابل بازي او ارائه دهد بازي اي  كه به آرام و رام كردن فضاي ذهني مرد منجر شود به هر حال و اي كاش فيلم به جاي پافشاري بر امتداد راه غلط فرشته به نقد او مي پرداخت و فيلم با اين ديالوگ تمام  مي شد: "آيا كتابي هست كه قواعد بازي روابط اجتماعي را به من بياموزد؟ چرا در هر نقشي كه قرار گرفته ام دختر،  معشوق، همسرسرنوشت يكساني بر من رقم زده شد؟"  مهدي فتحي زاده سيرجاني 
