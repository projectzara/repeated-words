   نقد يك بازيگر " فريبرز عربنيا" اصولا" بازيگر پركاري به حساب نمي آيد اما تماشاگران ما در چند ماه اخير، شاهد نقش آفريني او در دو فيلم "طوطيا" و" جهان پهلوان تختي "بوده اند.  بامرور بازيهاي او در اين دو نقش، مي توانيم اشاراتي نيز به مبحث "مشخصه هاي فيزيكي بازيگر و تاثير آن در روند بازيگري" داشته باشيم.  اصولا" موءلفه هاي ساختاري هر بازيگر مانند خطوط چهره،  ويژگيهاي صدا، استخوان بندي و قواي بدني براي آن بازيگر،  امكاناتي را مهيا مي سازند تا بتواند با كمك آنها استعداد بازيگري خود را به فعليت برساند اين مشخصات  فيزيكي، هر اندازه در يك بازيگر بارزتر باشند به همان  نسبت، شخصيت بازيگر را نيز در پيرامون اين خصوصيات  متمركز مي كنند. در واقع اين خاص تر شدن بازيگر، هرچند كه نوعي تشخص و هويت ويژه را براي او به ارمغان مي آورد اما از طرف ديگر يقينا" از تنوع كاري و انعطاف پذيري او در نقشهاي متفاوت خواهد كاست.  " فريبرز عربنيا" يكي از همين دسته بازيگران است. چهره  گرم و مردانه، نگاهي كه همواره كمي خشونت در خود ذخيره  كرده و لبخندهايي كه به احساس تمسخر آلوده شده اند، در مجموع تصويري خشن و ناآرام از عربنيا ترسيم كرده اند.  او در طوطيا در قالب مرد روان شناسي فرو رفته كه در رابطه با زندگي خانوادگي اش دچار مشكل است. بحث و مرافعه هاي پيگير او با همسرش و همچنين محبت هاي  بي شائبه و پدرانه او به فرزندش، شخصيتي احساساتي را از او به نمايش مي گذارد. اما عربنيا براي اين فيلم  ملودرام و با اين درجه احساسات گرايي، اندكي بيش از اندازه خشن است. به گونه اي كه حتي با وجود جدلهاي كلامي  و متلك گويي هاي او به همسرش، همچنان بينندگان تصاوير در اغلب لحظه ها، منتظر يك درگيري و واكنش فيزيكي از جانب او هستند. اما در فيلم "تختي "او در نقش يك كارگردان  سينما قرار دارد كه درباره علت مرگ تختي در حال تحقيق  است. فيلم ساختاري معمايي دارد و شخصيت متين و خونسرد عربنيا در اين داستان داراي رگه هايي از هوشمندي، تفكر و مقابله جويي است. جايي كه مي بينيم چگونه برخورد محكم  و مسلط او با شخصيت هاي تهديدگر و ناشناخته داستان،  هرچند كه بيشتر صوري و غيرفيزيكي است اما به خوبي با تصوير معمول "عربنيا" هماهنگي دارد. طنز و تمسخر كلامي  او نيز به اين هماهنگي كمك شاياني كرده است. به هرحال  شخصيت او در فيلم تختي نقشي مردانه، محكم و غيراحساساتي  است.  يكي از شاخص ترين وجوه بازيگري عربنيا صدا و گفتار است.  بيان واضح توام با فاصله گذاري او در هنگام اداي كلمات و جملات، سبب شده تا گفتار او در فيلم نوعي اجراي شسته  رفته و رتوش شده اغراق آميز داشته باشد. چه در طوطيا و چه در تختي همين تن و لحن و نوسانات صوتي او و همين اوج  و فرود و تاكيدات صدايش، قابل شناسايي است. البته بي شك  هربازيگر معيارهاي خاص خود را براي خلق يك نقش دارد. به  گونه اي كه در جريان ترسيم هر شخصيت به نوعي امضاي  بازيگر نيز قابل مشاهده است، اما مشخصه هاي بازيگري  عربنيا- اعم از صوتي يا تصويري - كمي پررنگ تر از يك  امضاي بازيگري است. به همين دليل بازيهاي عربنيا در اين  دو فيلم اگر چه دلچسب اما اندكي تكراري به نظر مي رسد.  نيما استواري 
