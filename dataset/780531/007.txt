 شعبه يازدهم دادگاه تجديدنظر استان تهران، راي شعبه 1413 دادگاه عمومي تهران در خصوص غلامرضا قبه معاون سابق  اداري و مالي شهرداري تهران را تاييد كرد.  به گزارش روابط عمومي دادگستري كل استان تهران، دادگاه  تجديد نظر محكوميت غلامرضا قبه در جرائم اختلاس و تصرف  غيرقانوني در وجوه شهرداري تهران را صحيح تشخيص داده و با رد اعتراض وكلاي متهم، راي صادره تائيد گرديد.  اين گزارش مي افزايد: در خصوص محكوميت قبه به جرم تباني  در معاملات دولتي، پرونده را به دادگاه عمومي ارسال تا پس از رسيدگي به اتهام مدير عامل و رئيس هيئت مديره شركت  چاپ سبز و صدور راي در مورد آنان، به دادگاه تجديدنظر اعاده تا در اين قسمت نيز دادگاه تجديد نظر راي خود را اعلام كند.  پيشتر غلامرضا قبه به موجب راي شعبه 1413 دادگاه عمومي  تهران به شرح ذيل محكوم شده بود:  الف: به جرم شركت در چهار فقره اختلاس به تحمل 6 سال حبس  تعزيري، انفصال دائم از خدمات دولتي، استرداد مبلغ 13 ميليارد و 981 ميليون و 842 هزار و 220 ريال وجوه اختلاس  شده به حساب شهرداري، استرداد 255 عدد سكه بهار آزادي به  حساب شهرداري و جريمه نقدي به مبلغ 27 ميليارد و 963 ميليون و 684 هزار و 440 ريال و دو برابر قيمت سكه ها به  حساب خزانه، بعنوان جزاي نقدي.  ب: به جرم تباني در معاملات دولتي به 3 سال حبس و انفصال  ابد از خدمات دولتي و عمومي.  ج: به جرم تصرف غيرقانوني در وجوه شهرداري به تحمل پنجاه  ضربه شلاق تعزيري و استرداد مبلغ 160 ميليارد و 175 ميليون و 975 هزار و 58 ريال وجوه مورد تصرف به حساب شهرداري. 
