 سياست وزارت صنايع ايجاد رقابت در عرصه توليد است  گروه اقتصادي: طي چهار ماه نخست امسال 57 ميليون دلار صنايع فلزي و لوازم خانگي به كشورهاي اروپايي، عربي و آسياي مركزي صادر شده كه در مقايسه با مدت مشابه سال قبل  حدود 400درصد رشد داشته است.  سيدمحمد تقي موسوي پور مديركل صنايع فلزي و لوازم خانگي  وزارت صنايع پيش ازظهر ديروز در جمع خبرنگاران روند توسعه صادرات غيرنفتي در بخش صنايع فلزي و لوازم خانگي  را رو به رشد اعلام كرد و گفت: اغلب صادرات لوازم خانگي  و صنايع فلزي به كشورهاي خارجي به صورت قطعه بوده و پيش بيني مي شود ميزان اين صادرات امسال به حدود 160 ميليون دلار برسد.  وي ايجاد رقابت سالم همراه با افزايش توليد را از سياست هاي محوري وزارت صنايع اعلام كرد و گفت: با تداوم  همين سياست طي چند ساله گذشته اكنون به نقطه اي  رسيده ايم كه كمبود لوازم خانگي نداريم و گام هاي جدي را براي افزايش صادرات برداشته ايم.  مديركل صنايع فلزي وزارت صنايع حمايت معقول از توليدات  داخلي را از ديگر محورهاي آتي وزارت صنايع اعلام كرد و گفت: وزارت صنايع حمايت از صادرات با رفع محدوديت براي  تامين مواد اوليه و حذف تمام سهميه بندي ها و حواله ها را به صورت جدي دنبال مي كند و از دو سال پيش همت خود را جزم كرده تا به رقابت در عرصه توليد كمك كند و از طرف  ديگر دخالت خود را براي تعيين نرخ كالاها و خدمات به  حداقل ممكن برساند.  زيرا معتقد است بر مبناي يك جريان رقابتي مي توان به  قيمت مناسب و مطلوب دست يافت و كيفيت توليدات داخلي را در درازمدت افزايش داد.  موسوي پور با پذيرش اينكه قيمت لوازم خانگي از جمله  يخچال و ماشين لباسشويي طي دو سال گذشته افزايش يافته  است خاطرنشان كرد: به رغم افزايش قيمت، سود عادلانه  واحدهاي توليدي در مقايسه با گذشته به شدت كاهش يافته و گرچه دغدغه هاي توليد و كار در اين عرصه به خاطر برخي  مشكلات اداري به مراتب افزايش يافته اما از ميزان توليد كاسته نشده كه هيچ بلكه افزايش توليد هم داشته ايم.  وي ارزبري مجموع صنايع فلزي و لوازم خانگي را سالانه 550 ميليون دلار اعلام كرد و گفت: اكنون به غير از يخچال  فريزر، جاروبرقي و يكي دو كالاي ديگر در بقيه موارد با انباشت كالا روبرو هستيم، ضمن اينكه نمي توانيم از كيفيت  پايين برخي كالاها در مقايسه با انواع خارجي آن چشم  بپوشيم.  مديركل صنايع فلزي و لوازم خانگي وزارت صنايع از پيوستن  20واحد توليد يخچال به مجموع واحدهاي توليدي خبر داد و گفت: اين حركتي اميدواركننده است كه در درازمدت رقابت را افزايش مي دهد و كيفيت را بالا مي برد و پيش بيني مي شود طي سال جاري رقم توليد يخچال در كشور از يك ميليون و 500 هزار دستگاه فراتر رود كه در مقايسه با سال گذشته 300 هزار دستگاه افزايش توليد را در بر دارد. 
