 تهران- خبرگزاري جمهوري اسلامي: مديرعامل بانك ملي  ايران اعلام كرد: شركت سرمايه گذاري بانك ملي  آمادگي دارد تا 80 درصد سرمايه گذاري هايش در شركت هاي  تحت پوشش را از طريق سازمان بورس اوراق بهادار تهران به  مردم واگذار كند.  اسداله اميراصلاني ديروز در جمع خبرنگاران افزود: شركت  سرمايه گذاري بانك ملي 900 ميليون سهم يك هزار ريالي 82 شركت را در حال حاضر در اختياردارد.  وي افزود: ارزش اوراق مشاركت انتشاريافته از سوي بانك  ملي ايران تاكنون 5 تريليون و 933 ميليارد ريال است كه  تمام آن فروخته شده است.  دولت نيز در نظر دارد در سال جاري 2000 ميليارد ريال  اوراق مشاركت منتشركند.  اميراصلاني گفت: پيش نويس قانون جامع بازار سرمايه با يك سال كار مطالعاتي تهيه شده و به وزارت امور اقتصادي و دارايي ارائه شده است و اميدواريم به عنوان يك لايحه به  دولت ارائه شود.  وي گفت: تسهيلات تكليفي كه در سالهاي گذشته بيش از 50 درصد كل تسهيلات اعطايي بانك را تشكيل مي داد، در 2 سال  اخير به كمتر از 50 درصد كاهش يافته است. اين تسهيلات به  بخشهاي دولتي و خصوصي پرداخت مي شود.  وي كه به مناسبت نزديك شدن هفته بانكداري اسلامي(10 تا 16 شهريور ماه)سخن مي گفت، افزود: عمليات بانكداري بدون  ربا به لحاظ اسلامي، درست عمل مي شود، اما سياست هايي كه  براي تنظيم و اهداف اقتصادي كشور به تصويب مي رسدبراي  بانكها محدوديت ايجاد مي كند و تسهيلات تكليفي از جمله  اين محدوديت هاست.  اميراصلاني گفت: چنانچه در مورد تسهيلات تكليفي پرداخت  سود متناسب و به موقع از سوي دولت صورت بگيرد، مشكلي  براي بانكها ايجاد نمي شود. 
