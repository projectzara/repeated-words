 گسترش شهرنشيني در جهان امروز بسيار پرشتاب و بي رويه  ادامه دارد ساخت و سازهاي پي درپي در مكان هاي طبيعي  فارغ از قانونمندي هاي طبيعت، هر روز شهرها را متراكم تر مي كند. در بسياري از مناطق جهان، سازندگان، بي توجه به  خطرهاي در كمين مثل گسل هاي زلزله، رگه هاي آب، با درهم  كوبيدن ساختارهاي طبيعي، پركردن دره ها و شكافتن تپه ها،  كلان شهرها را بوجود مي آورند و متاسفانه، سوداگراني كه  در فكر كسب سود هر چه بيشتر مي باشند بر سازندگان راستين  شهرها و مهندسان دلسوز و طرفدار توسعه پايدار فزوني  گرفته اند. زمين لرزه شديد و فاجعه بار شهر ازميت تركيه  به اين دليل منجر به خسارات سنگين اقتصادي و انساني شده  است كه ساخت وسازها در حوزه فعال يك گسل نيرومند و پرخطر صورت گرفته است و در اين ميان حتي بناهاي بسيار محكم- كه با بتون آرمه ساخته شده اند- فروريخته اند و تكانه هاي 45 ثانيه اي زمين همه چيز را در هم كوبيده است.  گزارش اين شماره را به ابعاد هراس انگيز زمين لرزه شهر " ازميت "اختصاص داده ايم.  زمين لرزه شديد و پرخسارت شهر" ازميت "تركيه، بار ديگر توجه جهانيان را به ضرورت پيشگيري از خسارات اين رخداد طبيعي جلب كرده است. منطقه "ازميت "تركيه كه زلزله شديد و ويرانگر در آن رخ داده است در منتهي اليه كمربند اصلي  زمين لرزه قرار دارد. اين كمربند از خليج بنگال به سوي  هيماليا امتداد دارد، مناطقي از درياي خزر و مديترانه را نيز شامل مي شود. در طول سده هاي گذشته زلزله هاي واقع  بر روي اين كمربند، جان ميليونها نفر را گرفته و بسياري  از شهرها را ويران كرده است. كارشناسان مي گويند زلزله  در هر منطقه اي براثر فعاليت گسل ها رخ مي دهد. زلزله  " ازميت "تركيه نيز براثر فعاليت گسل بزرگي كه در حدفاصل  اين شهر و شهر 12 ميليون نفري استانبول قرار دارد، به  وقوع پيوسته است كارشناسان جهاني، مي گويند: زلزله شهر " ازميت "ناشي از فعاليت يك گسل 1000 كيلومتري است كه در شمال آناتولي تركيه از سمت شرق به غرب امتداد دارد و از سال 1939 تاكنون زمين لرزه هاي متعددي قطعات به هم  پيوسته اي از اين گسل را از هم جدا كرده است. قطعه اي از اين گسل اخيرا" در هم شكست و باعث وقوع زلزله در شهر ازميت شد و بخش ديگري از اين گسل در زير شهر 12 ميليون  نفري استانبول قرار دارد و تهديدي جدي عليه اين شهر تاريخي محسوب مي شود.  براساس آخرين اخبار رسيده از زلزله تركيه، بيش از 20 هزار كشته و زخمي در شهرهاي استانبول، ازميت، بولوو يالوا، گولجوك، اسكي شهر، دوزجه و آدابازاري از زير آوار و تلي از ساختمانهاي فرو ريخته خارج شده است.  به دليل شدت و گستردگي زلزله علاوه بر گروههاي  امدادرساني دولتي، گروههايي از مردم نيز به ياري آسيب ديدگان شتافته و با وسايل معمولي و ابتدايي به خارج كردن  اجساد و زخمي ها از زير آوار اقدام مي كنند.  هم اكنون ارتباط مخابراتي، برق و انرژي در اكثر مناطق  زلزله زده در شهرهاي ازميت و استانبول با دنياي خارج قطع  شده است. دولت تركيه براي رسيدگي به مسائل زلزله زدگان  ستادهاي بحران تشكيل داده است.  يافته هاي علمي نشان مي دهد كه 96 درصد از خاك تركيه در خط خطر زلزله قرار دارد و 71 درصد از اين مناطق در خطر جدي زلزله قرار گرفته اند.  بر اساس همان منابع علمي، نزديك به 45 درصد از مردم  تركيه درمناطق واقع برروي گسل ها سكونت دارند. تركيه همه  ساله شاهد يك زلزله مرگبار بوده است، زلزله شهرآدانا در سال گذشته واقع در جنوب تركيه نزديك به 145 تن كشته و 1041 تن زخمي به دنبال داشت. همچنين زلزله شهر دينار واقع در جنوب غربي تركيه در چهار سال گذشته 96 كشته در پي داشت.  به گفته كارشناسان رصدخانه قنديلي دانشگاه استانبول مدت  زمان زلزله در نوع خود بي سابقه بوده است، تمام خرابيها و تلفات ناشي از زلزله در كانون اصلي آن ازميت و ساير شهرهاي استانبول، يالوا، دوزجه، گولجوك، بولو و آدابازاري فقط طي 45 ثانيه رخ داده است.  به باور كارشناسان زلزله شناسي، اين حادثه طي سه دهه  اخير از اهميت خاصي برخوردار است، به گونه اي كه تمامي  فعاليت هاي جاري كشور تركيه را تحت الشعاع خود قرار داده  است، شبكه هاي تلويزيوني خصوصي و دولتي تركيه از همان  آغاز فاجعه با قطع برنامه هاي عادي خود، اخبار و اطلاعات  لحظه به لحظه مناطق زلزله زده را دنبال مي كنند. به دليل  خرابي راهها و هجوم نيروهاي كمك رساني به مناطق ياد شده  اغلب جاده هابا ترافيك خاصي مواجه شده اند، بيمارستانهاي  شهرهاي مجاور مملو از مجروحان حادثه زلزله است، بنابر اين مسئولين درماني، ورزشگاهها و فضاي باز بيمارستانها را اختصاص به اين حادثه داده اند.  هنوز به لحاظ گسترش مناطق زلزله زده اطلاع دقيقي از ميزان تلفات و زخمي ها در دست نيست و هر آن بر تعداد آنها افزوده مي شود. سليمان دميرل رئيس جمهور تركيه طي  ديداري با افراد زلزله زده و مناطق ياد شده از طريق  فرماندهان نيروي دريايي در جريان نحوه كمك رساني و ميزان  خسارت هاي وارده قرار گرفت. راديوهاي محلي براي كمك به  آسيبديدگان زلزله از مردم و ماموران دولتي كمك مي طلبند،  تركيه هم اينك علاوه بر به كارگيري نيروهاي دولتي و بخش  خصوصي چشم انتظار كمك هاي خارجي است.  شبكه هاي تلويزيوني تركيه براي تهييج افكار عمومي مردم  تصاوير دلخراشي را از زخمي ها و كشته هاي زلزله به نمايش  گذارده اند، شهر ازميت با اينكه از نظر ساختمان سازي  داراي مجتمع هاي آپارتماني بتوني بوده است، ولي اغلب بلوك هاي ساختماني در برخي مناطق به علت رانش زمين دچار واژگوني كامل شده است، در برخي از تصاوير ارايه شده از شبكه هاي تلويزيوني، ساختمانها به پهلو غلطيده اند بدون  آنكه تخريبي در وضعيت آن بوجود آيد.  فرو ريختن پل ارتباطي آنكارا- استانبول انتقادهايي را نسبت به اجراي پروژه هاي عمراني دولتي از سوي مطبوعات  تركيه به دنبال داشته است.  از هم اينك برخي از مراكز اطلاع رساني و مطبوعات نسبت به  شيوه هاي كمك رساني به آسيبديدگان، عدم توجه مقامات  محلي به نحوه ساخت و ساز مجتمع هاي آپارتماني و بي تدبيري مقامات دولتي در زمينه برنامه هاي اجرايي  عمراني انتقاداتي را مطرح كرده اند.  از سوي ديگر مراكز كمك رساني جهاني و كشورهاي اروپايي و آسيايي با ارسال كمك هاي نقدي و غيرنقدي و اعزام  اكيپ هاي پزشكي و امدادي به مناطق آسيب ديده تركيه  تلاش هاي گسترده اي را آغاز كرده اند.  گسترش فاجعه به خصوص در مناطق زلزله زده، از آن جنبه براي  دولت تركيه با اهميت است كه اين مناطق به خودي خود 45 درصد از صنايع تركيه را در خود جاي داده اند و 6/34 درصد از كل فعاليت تجاري اين كشور توسط اين مناطق صورت  مي گيرد.  استانبول به تنهايي 9/26 درصد بخش تجارت، 8/28 درصد بخش  صنايع و 55/49 درصد بخش مالي تركيه را در خود جمع كرده  است.  بزرگترين مراكز صنايع و پتروشيمي تركيه نيز در اين استان  قرار دارد. بزرگترين پالايشگاه تركيه كه متعلق به شركت  سهامي پالايشگاههاي نفت تركيه "توپرايش "است در اين  استان واقع شده است كه براثر زلزله خسارات سنگيني به آن  وارد شده و آتش سوزي مهيبي در آن بوجود آمده است.  اين پالايشگاه به تنهايي 86 درصد نياز مواد سوختي تركيه  را تامين مي كند و هفتمين پالايشگاه بزرگ اروپا است. به  باور كارشناسان در اين زلزله كه يكي از شديدترين زمين  لرزه هاي تركيه طي سالهاي اخير است به بسياري از واحدها و تاسيسات اقتصادي از جمله نيروگاهها، پالايشگاهها،  راههاي ارتباطي، خطوط مخابراتي و برخي واحدهاي صنعتي به  شدت آسيب رسيده است به گونه اي كه هم اينك بلغارستان با ارايه برق اضطراري، انرژي بخش هاي آسيبديده را تامين  مي كند.  " ادامه دارد" 
