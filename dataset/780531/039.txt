 " شيخ عمرعبدالرحمن "روحاني مصري زنداني در آمريكا مورد ضرب و شتم نگهبان زندان قرار گرفته و از ناحيه سر و دست  مضروب شده است.  به گزارش ايرنا از نيويورك، شبكه خبري سي. ان. ان. گزارش  داد: وكيل شيخ عبدالرحمن روحاني مصري كه به اتهام طراحي  بمبگذاري در ساختمان مركز تجارت جهاني درنيويورك درحال  حاضر در زندان به سرمي برد، گفت: عبدالرحمن در اثر حمله نگهبان زندان به وي در بازداشتگاه شهر" راچستر" در ايالت مينه سوتا زخمي شده است.  " رمزي كلارك "وكيل شيخ عبدالرحمن گفت: مامور زندان  بازوي عبدالرحمن را گرفته و وي رابه طرف زمين هل داده  است و در نتيجه اين تهاجم شيخ عبدالرحمن ازناحيه بازو دچار كبودي و سر وي نيز دراثر برخورد بازمين متورم شده  است.  اين واقعه در تاريخ 8 اوت(17 مرداد)به وقوع پيوست و عبدالرحمن توسط پرستار بيمارستان مورد مداوا قرار گرفت.  شيخ عمر عبدالرحمن 61 سال دارد و نابيناست.  كلارك گفت: مامور ياد شده سه روز پيش از ضرب و جرح  عبدالرحمن ساعت 4صبح وارد سلول وي شده و وي را با فرياد و ناسزا مورد خطاب قرار داده است "دانيل دون "سخنگوي  زندان هاي واشنگتن گفت: ماجرا در دست مطالعه است.  دادگاه فرجام، اوائل هفته جاري راي دادگاه بدوي در سال  1995 در موردعبدالرحمن و 9 نفر از پيروانش را به دليل  بمبگذاري در ساختمان تجارت جهاني تاييد كرد.  دادگاه بدوي كه 9 ماه به طول انجاميد، عبدالرحمن را به  زندان ابد بدون عفو محكوم كرده بود.  بمبگذاري در ساختمان تجاري جهاني كه در سال 1993 به  وقوع پيوست، شش كشته و بيش از يك هزار زخمي بر جا گذاشت. 
