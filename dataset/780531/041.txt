 يكي از اعضاي هيات كنگره آمريكا كه قرار بود به عراق  سفر كند، گفت: دولت آمريكا اجازه سفر به اين هيات را به  بغداد براي بررسي آثارتحريم هاي سازمان ملل نداده است.  به گزارش خبرگزاري رويتر از واشنگتن، قرار بود ديدار اين هيات كه متشكل از معاونان چهار عضو مجلس نمايندگان  و سه نفر ديگر است، 27 اوت آغاز و پنجم دسامبر پايان  يابد.  جان الترمن، تدوين كننده برنامه هاي موسسه صلح آمريكا گفت: وزارت خارجه آمريكا كه بايد گذرنامه هاي سفر به  عراق را تاييد كند، روز جمعه به هيات اطلاع داد كه عراق  جاي امني براي مسافرت نيست.  الترمن تصريح كرد: وزارت خارجه با اين سفر به بهانه  خطرناك بودن اوضاع در عراق واحتمال خطرناكتر شدن آن،  مخالفت كرد و از تاييد گذرنامه ها خودداري ورزيد. قانون  اجازه نمي دهد، اتباع آمريكا بدون داشتن گذرنامه هاي  تاييدشده از سوي وزارت خارجه، به عراق سفر كنند اما چنانچه كسي اين قانون را ناديده بگيرد عملا" با او برخورد نمي شود.  وزارت خارجه آمريكا از اظهار نظر در اين مورد خاص  خودداري كرد اما افزود: بخش هايي از عراق كه در كنترل  دولت بغداد قرار دارد، براي اتباع آمريكايي بسيار خطرناك است.  يك مقام آمريكايي تصريح كرد: سلامتي افراد تنها مسئله  مورد نظر ما در تاييد سفر به عراق است، تحريكات روز افزون عراق در مناطق پرواز ممنوع نشان دهنده خطرناك تر شدن مناطق تحت كنترل صدام حسين، رييس جمهوري عراق براي  مسافران آمريكايي است اعضاي هيات در 12 اوت با ارسال  درخواستي براي "سندي برگر" مشاور امنيت ملي آمريكا گفتند هدف از اين سفر بررسي تاثير تحريم هاي اقتصادي بر شهروندان غيرنظامي عراق وخط مشي دولت آن و نيز بر منافع  اقتصادي و راهبردي آمريكا است. 
