 ملك محمد ششم پادشاه مغرب تعهد كرد با اصلاح نظام  آموزشي و فراهم كردن فرصت هاي شغلي بيشتر، پرونده حقوق  بشر اين كشور را بهبود بخشد و به مهاجرت هاي غيرقانوني  از اين كشور پايان دهد.  به گزارش خبرگزاري رويتر از رباط، محمد ششم طي سخناني  كه از تلويزيون مغرب پخش شد، گفت: ما تركه سحرآميز نداريم تا بتوانيم ادعا كنيم كه قادر هستيم همه اين  مشكلات را حل و فصل كنيم، اما تصميم ما اين است كه به  زودي با اين مشكلات برخورد كرده و در حدود امكانات، راه  حلي براي آنها بيابيم. پادشاه 35 ساله مغرب افزود: دولت  بايد مهاجرت هاي غيرقانوني را از مغرب كاهش دهد. بيكاري  در اين كشور حدود 20درصد تخمين زده مي شود. سالانه،  دهها مغربي به هنگام عبور از تنگه جبل الطارق به منظور مهاجرت به اروپا، در دريا غرق مي شوند.  محمد ششم گفت: براي جبران خسارت قربانيان، ناپديدشدگان  و يا كساني كه در معرض بازداشت هاي خشونت آميز قرار گرفته اند، دستوراتي صادر كرده ايم و كميته اي بدين  منظور تشكيل شده است. از هنگام به قدرت رسيدن پادشاه  جديد مغرب تاكنون بيش از هشت هزار زنداني آزاد شده اند.  اما اسلام گرايان مي گويند بيش از 30 اسلام گراي مغربي  هنوز در زندان بسر مي برند و شيخ عبدالسلام ياسين رهبر جماعت عدل احسان از سال 1989 تاكنون در قيد اقامت  اجباري به سر مي برد. 
