 گروه شهري: به ميمنت يكصدمين سالگرد تولد حضرت امام  خميني(ره)، خدمات و سرويس هاي ويژه مخابراتي، پستي و پست  بانك در استان قم ارايه مي شود.  روابط عمومي وزارت پست و تلگراف و تلفن طي اعلاميه اي  اعلام كرد به منظور ارج نهادن به روح پرفتوح امام(ره)و در راستاي انجام فعاليتهاي مستمر اين وزارتخانه در جهت  بزرگداشت يكصدمين سالگرد تولد بنيانگذار جمهوري اسلامي  ايران خدمات ويژه مخابراتي و پستي به شهروندان استان قم  به عنوان كانون انقلاب اسلامي ارايه خواهد شد. بنابراين  گزارش شركت مخابرات استان قم با نصب و داير كردن ميزان  لازم تلفن ثابت كليه تعهدات خود را تا زمان برگزاري  مراسم انجام خواهد داد و واگذاري تلفن را در قم به روز رسانده و با نصب تجهيزات لازم حداكثر پوشش لازم را براي  استفاده تلفن همراه اين استان فراهم خواهد كرد. همچنين  شركت مخابرات با راه اندازي 30 پروژه مخابراتي به ويژه  نصب دوازده هزار شماره تلفن در دو مركز پرظرفيت و اجراي  شبكه كابل در برخي مراكز تلفن شبكه ارتباطي در استان را توسعه مي بخشد. گفتني است ميزان اعتبارات هزينه شده از طرح هاي مخابراتي استان قم بالغ بر 27 ميليارد ريال است.  به گزارش اين روابط عمومي شركت پست بانك نيز نسبت به  گسترش سيستم حساب اندوخته و افتتاح سرويس پست بانك كارت  اقدام خواهد كرد و در اين راستا پست بانك قم سرويس هاي  جديد حساب اندوخته و كارت پول را مورد گشايش قرار خواهد داد. 
