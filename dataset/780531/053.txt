 گروه شهرستانها: به منظور استفاده مناسب از درياچه ولشت  كلاردشت و جلوگيري از ساخت وسازهاي غير مجاز و بي رويه،  فرمانداري چالوس و بخشداري كلاردشت با همكاري شهرداري  مرزن آباد براي حفظ و احياء ساحل اين درياچه  سرمايه گذاري مي كنند.  به گزارش خبرنگار همشهري در ساري فرماندار چالوس افزود:  هدف از اين تصميم قبل از هر چيز آماده سازي منطقه براي  جذب گردشگر و ايجاد محيطي آرام و مطمئن براي  خانواده هايي است كه مي خواهند از اين درياچه و زيباييهاي طبيعي اطراف آن لذت ببرند.  علي فقيهي گفت: مطالعات لازم از سوي كارشناسان در زمينه  رفع آلودگي آب و سالم سازي اطراف اين درياچه انجام شده  و از اين پس از ساخت وسازهاي غيرمجاز جلوگيري مي شود و تنها ساخت و سازهايي قابل قبول است كه سرمايه گذاران  بخش خصوصي از شهرداري مرزن آباد، بخشداري كلاردشت يا فرمانداري چالوس مجوز دريافت كرده باشند.  وي افزود: از آنجا كه منطقه كلاردشت به عنوان قطب مهم  گردشگري در كشور مي باشد لازم است هر نوع ساخت و ساز با رعايت معيارهاي فني و مهندسي روز باشد تا به بافت منطقه  و زيبايي اين درياچه آسيب نرساند. 
