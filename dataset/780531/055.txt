 بي طرفي در تعيين صلاحيت نامزدها، زمينه حضور گسترده  مردم را در انتخابات فراهم مي كند گروه شهرستانها: معاون حقوقي و امور مجلس رئيس جمهور گفت:  حذف تعطيلي 29 اسفند روز ملي شدن صنعت نفت پيشنهاد دولت  نبود و آنچه دولت به صورت لايحه ارائه داده بود،  اضافه شدن سال روز شهادت فاطمه زهرا(س)به تعطيلات رسمي  كشور بود.  به گزارش خبرنگار همشهري حجت الاسلام والمسلمين محمدعلي  صدوقي در جلسه شوراي اداري استان يزد همچنين افزود:  كشوري كه افتخار تشيع را دارد زودتر از اينها مي بايست  به اين موضوع اهميت مي داد و تاكنون غفلت كرده بوديم.  وي گفت: حذف تعطيلي روز 29 اسفند روز ملي شدن صنعت نفت و قطع وابستگي كشور از استكبار، تنش ها و پيامدهايي را در برداشت و بررسي مجدد اين موضوع مستلزم ارائه لايحه از سوي دولت به مجلس بود، چون ارائه طرح از اختيارات  نمايندگان خارج است و با هماهنگي هاي به عمل آمده بين  روءساي قواي مجريه و مقننه قرار شد بررسي مجدد در اين  زمينه صورت گيرد. معاون حقوقي رئيس جمهوري همچنين گفت:  بايد زمينه حضور همه گروهها و افراد در انتخابات مجلس  شوراي اسلامي فراهم شود و ردصلاحيت ها بايد با مدرك مشخص  باشد تا مردم پي ببرند بي طرفي حاكم است و اين بي طرفي  است كه حضور مردم را در صحنه فراهم مي كند. وي همچنين از مديران خواست در هفته دولت گزارشات واقع بينانه به مردم  بدهند و مردم براي رفع مشكل خود در يك دستگاه مجبور نباشند ائمه جمعه يا مسئولين ديگر را واسطه كنند. وي  يادآور شد: كار دولت در برنامه سوم عمدتا" بر محور اشتغال زايي استوار است. ايرنااين بخش از سخنان معاون  رئيس جمهوري را اين گونه گزارش داد: به احتمال زياد،  ملاك قانون در انتخابات مجلس ششم قانون فعلي با اصلاحات  آن خواهد بود. وي افزود: قرار بود اصلاحات اين قانون، قبل  از تعطيلات مجلس شوراي اسلامي به پايان برسد و بعيد است  كه بعد از تعطيلات، اصلاحاتي در اين قانون بوجود آيد. وي  بر بي طرفي دست اندركاران رسيدگي به صلاحيت داوطلبان  نمايندگي تاكيد كرد و ادامه داد: با هماهنگي شوراي  نگهبان، مجلس و دولت، دليل رد صلاحيت داوطلبان نامزدي  مجلس ششم بيان خواهد شد. وي افزود: عمده برنامه سوم  توسعه اقتصادي بر مبناي ايجاد اشتغال، ديد واقع بينانه  به درآمدها و هزينه ها و تفويض اختيار به استانها مي باشد. استاندار يزد نيزدر اين جلسه گفت: علاقه مردم  نسبت به نظام و دولت بيش از پيش بيشتر شده است و مردم  حضور خود را نشان داده اند. مهندس غلامعلي سفيد افزود:  حمله به تجمعات و مطبوعات، جزئي از خشونت است، ما با خشونت و برخوردي كه در مقابل نظم و حركات قانوني باشد مخالفيم و نمي شود اينها را با ارزش هاي ديني مغالطه كرد.  وي اظهار داشت: چهره نظام در داخل و خارج از كشور يك  چهره فرهنگي است و طرح گفتگوي تمدن ها و تشنج زدايي از سياست هاي موفق دولت خاتمي بوده است. 
