 گروه شهرستانها: از آنجا كه امسال از سوي مقام معظم  رهبري سال امام خميني(ره)نام گرفته است، هفته دولت با شعار فردايي بهتر با تحقق آرمان هاي امام خميني(ره) برگزار مي شود و روزهاي اين هفته نيز با نام امام و دولت،  در موضوعات مختلف به هدف ها و سياست هاي دولت و ديدگاه  آن حضرت در اين خصوص مي پردازد.  به گزارش خبرنگار همشهري از ساري، معاون سياسي - امنيتي  استانداري مازندران در جمع اعضاي ستاد گراميداشت هفته  دولت افزود: اين هفته فرصتي است تا بار ديگر سياست ها و اهداف كلان دولت خدمتگزار و پاسخگوي آقاي خاتمي براي  شهروندان بازخواني و خدمات و تلاش هاي بي وقفه دولت در سطح وسيع تري مرور شود.  رحمانزاده گفت: عده اي در صددند تا وانمود كنند كه دولت  تنها به توسعه سياسي اهميت مي دهد و به مسائل اقتصادي  نمي پردازد، در صورتي كه اين بزرگترين جفا به دولتي است  كه بيشترين وقت خود را صرف پرداختن به امور اقتصادي و معيشتي مردم، اشتغال جوانان و طرحهاي سرمايه گذاري به  منظور توليد و رفاه بيشتر مي كند.  وي با اشاره به جدايي و گسستي كه بين ملت و دولت قبل از دوم خرداد در حال شكل گيري بود، گفت: با ايجاد حماسه  بزرگ دوم خرداد فاصله بين دولت و ملت از بين رفت و مردم  بيش از هر زماني به دولت خود اعتماد كردند و دولت را امين و محبوب خود مي دانند، از سوي ديگر، دولت مورد تاييد صريح و قاطع مقام معظم رهبري است بنابراين همه  دلسوزان نظام بايد قدر اين سرمايه عظيم را بدانند و كاري  نكنند كه اين اعتماد و همدلي از بين برود. 
