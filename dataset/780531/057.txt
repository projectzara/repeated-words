 * بايد با تكيه بر قانون اساسي جلوي افرادي را كه  مي خواهند با آزاديهاي مشروع مبارزه كنند گرفته شود گروه شهرستانها: استاندار فارس در گردهمايي اعضاي  شوراهاي اسلامي شهرها و روستاهاي شهرستان مرودشت در سخناني با اشاره به اهميت و نقش مردم در تداوم انقلاب و حفظ ارزشهاي اسلامي و انقلابي گفت: پايه و اساس اين  حكومت مبتني بر دو اصل جمهوريت و اسلاميت است كه هيچ  كدام بدون ديگري نمي تواند نقش واقعي خود را در اداره  كشور و توسعه و نيل به اهداف نهايي مردم ايفا كند.  به گزارش خبرنگار همشهري در شيراز، غلامرضا صحرائيان  افزود: ما روز دوم خرداد را روز مبارك و ارزشمندي در تاريخ انقلاب اسلامي مي دانيم و اين نه تنها به خاطر انتخاب شخصيت گرانقدري مانند جناب آقاي خاتمي است، بلكه  بيشتر به اين سبب است كه مردم ما به جهانيان نشان دادند با اين انقلاب همراهند و تحت هيچ عنوان نمي گذارند به  كيان و عظمت انقلاب خدشه اي وارد شود.  وي خطاب به اعضاي شوراهاي اسلامي مرودشت گفت: شما برگزيدگان صالح و برخاسته از توده اين مردم با ايمان و محصول انتخابات هفتم اسفند هستيد و هفتم اسفند نيز زائيده دوم خرداد است.  صحرائيان با اشاره به آزاديهاي مصرح در قانون اساسي گفت:  چهارچوب آزادي در قانون اساسي مشخص شده و كسي نمي تواند به بهانه دفاع از آزادي يا بهانه هاي ديگر، اين آزاديهاي  نهادينه شده را محدود يا محصور كند و آزادي با تجاوز،  هتك حرمت، بي نظمي و تشنج رابطه خوبي ندارد و بايد به  وسيله همين قانون جلوي افرادي را كه مي خواهند با آزاديهاي مشروع مبارزه كنند و نان و آب خود را در شلوغي  و برهم زدن اوضاع جست و جو مي كنند، گرفته شود.  وي رهبريت نظام را يك ارزش و ركن براي جمهوري اسلامي  دانست و افزود: رياست جمهوري يك مقام برجسته اي است كه  بيش از بيست ميليون نفر به ايشان راي داده اند و لذا همه  اركان و مراجعي كه در قانون اساسي جايگاهشان مشخص شده،  براي ما ارزشمندند و هيچ كس حق تجاوز به حريم قانوني  آنان را ندارد و بايد با كساني كه مي خواهند اين  قداست ها را از بين ببرند برخورد قانوني شود.  وي در مورد مسئله راه آهن فارس يادآور شد: در زمان دولت  سابق، كلنگ اين راه آهن توسط حضرت آيت الله هاشمي  رفسنجاني به زمين زده شد، اما عملا اقدامي براي شروع و تجهيز كارگاه براي انجام عمليات اجرايي صورت نگرفته بود كه پس از پذيرفتن مسئوليت استانداري فارس با همكاري  مسئولان استانداري و ديگر ارگان هاي استان و دريافت  اعتبار تخصيصي از رياست جمهوري، عملا" مرحله اول آن از تخت جمشيد آغاز شده و كار زيرسازي آن توسط پيمانكار در حال اجراست. 
