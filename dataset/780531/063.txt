   * تلاش براي بي اعتمادكردن مردم به اركاني كه همه  بايد به آن اعتماد داشته باشند، از جمله شوراي عالي  امنيت ملي روا نيست  * رئيس جمهوري با اشاره به حادثه كوي دانشگاه آشوبهاي  خياباني گروگانگيري گردشگران خارجي و تهاجم به  جهانگردان از وزارتخانه هاي اطلاعات و كشور خواست اين  حوادث را با كمك نيروي انتظامي ريشه يابي كنند رئيس جمهوري بر لزوم برگزاري افتخارآميز و حضور پرشور مردم در انتخابات مجلس ششم تاكيد كرد گروه سياسي: همايش سالانه فرمانداران سراسر كشور روز گذشته با سخنان آقاي سيد محمدخاتمي رئيس جمهوري در تهران  آغاز به كار كرد.  رئيس جمهوري در مراسم گشايش اين همايش به وزارت كشور و اطلاعات هشدارداد تا نسبت به بروز مسائل ضد امنيتي در كشور جدي باشند و با هوشياري دربرخورد با توطئه ها عمل  كنند.  وي با اشاره به مسايل اخير در كشور از جمله حادثه كوي  دانشگاه واغتشاش هاي پس از آن، سرقت هاي مسلحانه و آدمكشي، گروگانگيري گردشگران خارجي و حمله به جهانگردان  در اصفهان، از اين دو وزارتخانه خواست تا باهماهنگي و همكاري يكديگر و كمك نيروي انتظامي اين مسايل را ريشه  يابي كنند.  آقاي خاتمي گفت: بايد با جديت با دستهاي آشكار و پنهان  كه ثبات وآرامش كشور و ارتباط مستمر دولت و حضور ملت و نسل جوان در صحنه را برنمي تابند و قصد دارند چهره و وجهه بين المللي نظام را خدشه دار سازند، برخوردشود.  وي با اشاره به اينكه افرادي قصد دارند چهره نظام را مشوه جلوه دهند، افزود: امنيت براي ما بسيار مهم است و بايد به هر قيمتي حفظ شود تا مردم بتوانند در فضاي امن و آرام ابراز وجود و تلاش كنند. اين مملكت ثبات وامنيت  مي خواهد.  رئيس جمهوري سپس گزارش كميته تحقيق شوراي عالي امنيت  ملي درباره حوادث كوي دانشگاه را توام با انصاف و دقت  دانست و تاكيد كرد: شوراي عالي امنيت ملي مسئول امنيت  كشور است و كميته تحقيق مصوب اين شورا است و لطمه  خوردن اين ركن به معناي لطمه خوردن اساس نظام است.  آقاي خاتمي گفت: گزارش اين كميته منصفانه، محققانه، با كمال احتياط وبا توجه به صدها سند، گزارش، تصوير و گفت وگو با مطلعان و شاهدان عيني تهيه شده و به اطلاع  مقام معظم رهبري و اينجانب رسيد و بر اساس آن  اطلاعيه منتشر شد.  رئيس شوراي عالي امنيت ملي با تاكيد بر اينكه نگاه به  اين موضوع بايدملي باشد نه سليقه اي و جناحي، خاطر نشان  ساخت: اگر قرار باشد كميته تحقيق بر اساس پيش داوري يك  آقا يا يك گروه گزارش تهيه كند ديگر لزومي نداشت تا چنين  كميته اي براي تحقيق تشكيل شود.  وي گفت: نقد و نظر اشكال ندارد اما تلاش براي بي اعتماد كردن مردم به اركاني كه همه بايد به آن اعتماد داشته  باشند از جمله شوراي عالي امنيت ملي روا نيست. با مسائل  امنيت ملي نمي توان شوخي كرد.  آقاي خاتمي از تلاش طاقت فرساي اعضاي كميته تحقيق بخصوص  دكتر حسن روحاني و آقاي علي ربيعي قدرداني كرد و گفت:  اين كميته توانست بدون هياهوزدگي وملاحظات خاص، گزارش  منصفانه و دقيقي عرضه كند كه در واقع جمع بندي  شوراي عالي امنيت ملي و نظام است.  رئيس جمهوري در بخش ديگري از سخنان خود با اشاره به  اينكه لايحه برنامه سوم توسعه كشور در شهريور ماه سال  جاري به مجلس شوراي اسلامي تقديم خواهد شد، گفت: اصلاح  ساختار مديريت از محوري ترين اهداف دولت است كه  اميدواريم دربرنامه سوم تحقق يابد.  آقاي خاتمي برنامه سوم را بسيار مهم و تعيين كننده و جهشي نسبت به وضع فعلي دانست و گفت: اين برنامه حد قابل  قبولي براي تضمين وضع آينده كشور و تعيين حداقل هاي يك  نظام پيش رو است و به هيچ وجه بلند پروازانه نيست.  وي بر لزوم همدلي و وفاق ملي براي ايجاد تحول در همه  زمينه ها از جمله تحقق اهداف برنامه سوم توسعه تاكيد كرد وگفت: بايد در عرصه توليد، اشتغال، سرمايه گذاري، حضور در عرصه هاي بين المللي و تامين مشاركت جدي مردم درعرصه هاي  مختلف گام هاي بلندي برداريم.  رئيس جمهوري اظهارداشت: سرمايه هاي ملي و فرصت هاي عظيم  اجتماعي نبايدبراي دعواها و مچ گيريها صرف شود بلكه بايد مصالح ملي را به منافع گروهي و واقعيت ها را به توهمات  خود ترجيح دهيم.  رئيس قوه مجريه در ادامه فرمانداران را سختكوش ترين  همكاران و نمايندگان معتمد دولت در مناطق مختلف كشور دانست و ارتباط مستمر با مردم، تلاش  براي توجيه افكارعمومي و پاسخگويي به مردم را از مهمترين  وظايف دولت و نمايندگان دولت عنوان كرد.  آقاي خاتمي گفت: بايد صميمانه و صادقانه نقص ها و كاستي ها وتلاشهاي مديريت اجرايي كشور براي مردم بيان  شود تامردم از تناسب ميان امكانات ونيازها آگاهي يابند.  رئيس جمهوري وجود شوراهاي اسلامي و همكاري آنان رابا فرمانداران نقطه مثبتي در تثبيت حضور و جلب نظر مردم  دانست و گفت: شوراها رابط بسيارمناسبي ميان فرمانداران و مردم هستند و بايد نهايت همكاري را با يكديگرداشته باشند.  آقاي خاتمي از فرمانداران خواست مانند انتخابات خبرگان  و شوراهاتلاش كنند تا انتخابات ششمين دوره مجلس شوراي  اسلامي با سلامت برگزار شود وهمه ملت راضي باشند.  رئيس جمهوري گفت: بي طرفي كامل، تلاش براي برگزاري  افتخارآميز و حضورپرشور مردم درانتخابات و امانتداري در نظر و راي آنها ضروري است وان شاءا.. همه دستگاههاي  ناظر و مجري دست بدست يكديگر خواهند داد تااين انتخابات  با شكوه و عظمت برگزار شود.  پيش ازسخنان رئيس جمهوري، سيد عبدالواحد موسوي لاري  وزير كشور به اهداف برگزاري همايش سالانه فرمانداران  سراسر كشور اشاره كرد و گفت: فرمانداران از پرتلاش ترين  و فعال ترين كارگزاران نظام هستند و بار مسئوليت سنگيني  رابردوش دارند.  وزير كشور بااشاره به اينكه مجموعه خانواده وزارت كشور خود را براي برگزاري ششمين دوره انتخابات مجلس شوراي  اسلامي آماده مي كنند ابرازاميدواري كرد اين انتخابات  دركمال دقت، بي طرفي و سلامت برگزار شود.  همايش چهار روزه فرمانداران سراسر كشور با هدف آمادگي  هرچه بيشترنمايندگان دولت در شهرستانها براي برگزاري  ششمين دوره انتخابات مجلس شوراي اسلامي، تبيين سياستهاي  دولت در زمينه هاي سياسي، اجتماعي، فرهنگي وبرنامه ريزي،  گراميداشت يكصدمين سالگرد ميلاد حضرت امام خميني(ره) برگزارمي شود.  دراين همايش كه 282 فرماندار سراسر كشور شركت دارند،  وزيران كشور، امور خارجه، اطلاعات، فرهنگ و آموزش عالي،  فرهنگ و ارشاداسلامي و روساي سازمانهاي برنامه و بودجه و امور اداري و استخدامي كشور سخنراني خواهند كرد. 
