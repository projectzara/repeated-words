   بعدازظهر جمعه اول مردادماه(جاري)يك دستگاه تريلر حامل  12 هزار ليتر بنزين در بزرگراه رسالت محدوده خيابان شهيد عراقي و خواجه عبدالله انصاري واژگون مي شود و تمامي  محتويات تانكر در كف بزرگراه و گذرگاههاي اطراف جاري  مي شود.  اين كاميون هنگامي واژگون شد كه خوشبختانه رفت و آمد مردم در آن محل به علت روز تعطيل جمعه كم بود و چنانچه  تلاش ماموران فداكار و زحمت كش سازمان آتش نشاني و خدمات  ايمني نبود، چه بسا يك جرقه، فاجعه اي عظيم در بخشي از تهران به وجود مي آورد.  شنبه دوم مرداد، در نخستين ساعت هاي روز، يك دستگاه  كاميون حامل 20 هزار ليتر گاز مايع در خيابان سازمان آب نزديك ميدان دوم صادقيه براثر بي احتياطي راننده آن  (بنابر اعلام مسئولان بررسي حادثه)واژگون مي شود، نشت  گاز و يا انفجار مخزن بيست هزار ليتري گاز مايع  مي توانست فاجعه اي به مراتب دلخراش تر و هولناك تر از اولين حادثه، براي ساكنان غرب تهران ببار آورد كه باز هم  ماموران راهنمايي و رانندگي و عوامل آتش نشاني با تمهيدات لازم و تلاش چندين ساعته توانستند از بروز اين  فاجعه جلوگيري كنند.  شنبه شانزدهم مرداد، كاميون ديگري كه حامل حدود سي هزار ليتر گاز مايع بود براثر سرعت غيرمجاز در نزديكي شهرستان  آمل در جاده هراز واژگون مي شود. ماموران راهنمايي و رانندگي(پليس راه)به منظور جلوگيري از بروز هرگونه  حادثه ناگواري كه ممكن بود براثر انفجار تانكر گاز صورت  گيرد، جاده هراز را در دو سوي محل واژگوني كاميون حامل  گاز برروي خودروها بستند و به ناچار صفي بسيار طولاني از خودروها و مسافران سرگردان در جاده هراز براي چندين ساعت  به وجود آمد تا اينكه يك راه فرعي(خاكي)با تلاش  ماموران راه و ترابري - راهنمايي و رانندگي و آتش نشاني  آمل براي رفت و آمد خودروها احداث شد و خودروها از اين  راه و به دور از محل واژگوني تانكر گاز عبور داده شدند!  اگر به خبرها و حوادث رانندگي در رسانه هاي كشورمان  توجه كنيم مشاهده خواهيم كرد كه متاسفانه ميزان تصادف و حوادث ناشي از عدم رعايت مقررات راهنمايي و رانندگي در ايران افزايش يافته است و در اين زمينه يكي از مسئولان  حمل و نقل نيز اعلام كرد ميزان حوادث رانندگي و فوت شدگان ناشي از اين حوادث نسبت به كشورهاي ديگر 10 درصد بيشتر است از سوي ديگر سازمان پزشكي قانوني كشور اعلام كرد، هرماهه به طور متوسط يكهزارويكصد نفر براثر حوادث رانندگي در سراسر كشور جان خود را از دست مي دهند كه اين رقم در خردادماه امسال به بيش از يكهزارودويست و چهل نفر فزوني يافت.  بنابر گزارش وزارت راه وترابري در سال گذشته از هر ده  هزار وسيله نقليه كه تصادف كردند، يكصدوبيست دستگاه آن  در جاده هاي كشور رخ داده است.  اگر حوادث رانندگي را به سه عامل راه يا جاده - وسيله  نقليه و عامل انساني بدانيم طبق آمار وزارت راه و ترابري  71 درصد آن ناشي از خطاي انساني است، 18درصد مربوط به  نقص فني خودروها و 11 درصد آن عامل راه يا جاده است.  بيشتر خودروهاي سنگين بويژه كاميون ها كه در جاده هاي  كشور رفت و آمد دارند داراي يك راننده است و ديده شده  راننده اي از مبادي ورودي جنوبي كشور در جنوب يك تنه و يكسره به سوي مقصدي در شمال يا شمال غرب و شرق كشورمان  رانندگي مي كند كه دراين حالت خستگي - بي خوابي - احتمالا"  مشكلات فني وسيله نقليه، گرماي هوا يا سرما در بروز حوادث خونين و دلخراش جاده ها سهم بسزايي دارد.  بازرسي بارنامه يا دفترچه ساعت عبور و مرور و مشاهده  صفحه سرعت سنج اتوبوسها و ميني بوس ها در پاسگاههاي  پليس راه نيز به تنهايي نمي تواند عامل بازدارنده اين  حوادث باشد، چرا كه متاسفانه برخي از رانندگان متخلف دور از چشمان ماموران راهنمايي و رانندگي در جاده ها با سرعت  بيش ازحد مجاز رانندگي مي كنند و جالب اينكه اكثر اين  رانندگان از محل استقرار بين راهي گروه ماموران راهنمايي  و رانندگي بااطلاع هستند و در آن بخش ها از سبقت هاي  غيرمجاز يا سرعت هاي بيش ازحد خودداري مي كنند ولي  به محض دورشدن از دايره نظارت ماموران از هيچ خطايي  پرهيز نمي كنند. اگر در مناطقي كه پليس راه(بين جاده) مستقر است توجه كنيد، بيشترين جريمه شامل رانندگان سواري  يا رانندگاني مي شود كه هرازگاهي از آن محورها گذر مي كنند پس چه بايد كرد تا مانع از قانون گريزي ها شويم؟ اميد كه مسئولان امور چاره اي بينديشند.  پرويز آريائي - تهران 
