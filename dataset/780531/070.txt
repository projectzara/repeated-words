   گروه ورزشي - خبرگزاري فرانسه در تحليل هفتگي خود از مسابقه هاي فوتبال باشگاههاي آلمان گزارش داد، "بيكسنت  ليزارازو" ستاره تيم ملي فرانسه برابر" مهدي مهدوي كيا"  نتوانست روز راحتي را پشت سر بگذارد.  تحليل هاي هفتگي خبرگزاري فرانسه كه در آنها بويژه به  تيم هايي كه بازيكنان فرانسوي درآن بازي مي كنند پرداخته  مي شود اين بار به اولين هفته باشگاههاي آلمان(بوندس  ليگا)و بازي بايرن مونيخ و هامبورگ كه "ليزارازو"  بازيكن چپ پاي تيم ملي فرانسه و بايرن مونيخ در آن  بازي مي كرد، اختصاص داشت.  خبرگزاري فرانسه مي نويسد: "ليزارازو" كه در جناح چپ  بازي مي كرد مهدي مهدوي كيا مهاجم ايراني تيم هامبورگ را در برابر خود داشت كه بسيار آماده به نظر مي رسيد و نسبت  به ملي پوش فرانسه بسيار عالي عمل كرد.  اين خبرگزاري اضافه مي كند: ليزارازو بخش مهمي از وقت  خود را در بازي مذكور صرف مهار مهدوي كيا كرد، اما مهاجم  هامبورگ در اين مصاف موفق نشان داد.  يك شبكه مهم تلويزيوني فرانسه موسوم به "كانال پلاس " نيز كه هر يكشنبه به تحليل مسابقه هاي فوتبال باشگاههاي  اروپا مي پردازد در گزارش اين هفته خود مهدي مهدوي كيا را مرد اول تيم هامبورگ در برابر بايرن مونيخ خواند واز او به عنوان پايه ريز هر دو گل هامبورگ ياد كرد.  در اين ديدار كه در ورزشگاه المپيك شهر مونيخ برگزار شد دو تيم به تساوي 2 بر 2 دست يافتند.  مهدوي كيا در اين بازي بطور كامل بازي كرد و" وحيد هاشميان" ديگربازيكن ايراني تيم هامبورگ در دقيقه 73 بجاي" آنتوني يبوه آ" مهاجم غنايي وارد زمين شد.  خبرگزاري فرانسه در ارتباط با" علي دايي "نيز نوشت:  مسابقه هاي اولين هفته از فوتبال باشگاههاي آلمان نشان  داد كه تيم هاي پرآوازه اي چون بايرن مونيخ در فصل جاري  با مشكلات حادي روبرو هستند. اين خبرگزاري اضافه مي كند:  اين مشكلات بيشتر زماني نمايان مي شود كه مي بينيم علي  دايي مهاجم ايراني تيم "هرتا برلين "در سه بازي كه براي  اين تيم انجام داده موفق شده سه گل بزند.  علي دايي در ديدار دوستانه مقابل بارسلونا اسپانيا،  بازي رفت درچارچوب مرحله مقدماتي جام باشگاههاي اروپا مقابل فاماگوستا قبرس و درديدار مقابل هانزاروشتوك در چارچوب بوندس ليگا موفق به گلزني شده است. 
