   استقلال مي تواند جوابگوي انتظارات تماشاگران خود باشد گروه ورزشي: روز گذشته نوشتيم كه دو عامل اصلي تيمداري  را تيم پيروزي داراست و در سايه آن اين دوره از بازيهاي  جام آزادگان را با دو پيروزي پر گل آغاز كرده است. از پاس نيز نوشتيم كه با تدبير مربي خود دوران بازسازي و آمادگي جسماني را بخوبي پشت سر گذاشته و توانسته با قدرت  فراوان دو پيروزي پي در پي بدست آورد، اما استقلال تيمي  كه در بين نسل نوجوان و جوان جامعه براي خود هواخواهان  زيادي دست و پا كرده است. واقعا" معلوم نيست مسئولين،  مديرعامل و هيات امناء آنها كه از مديران مجرب دولتي  جامعه هستند به اين مسئله واقف اند يا خير كه طرفداران  اين تيم را بيشتر قشر جوان و نوجوان تشكيل مي دهند و نمي توان احساسات آنها را ناديده گرفت. تيم استقلال در شرايط فعلي جدا از يك باشگاه و تيم فوتبال مركز توجه و محور احساسات قشري است كه مي توانند آينده جامعه را بسازند، پس بايد به آنها بهاي بيشتري بدهيم و نقطه توجه  آنها را درخشانتر، زيباتر و قويتر كنيم.  تيم استقلال بايد در حد و سطحي باشد كه پاسخگوي اين نسل  باشد. پس بايد تمام امور كلان و بزرگ را ديد به همانگونه  كه موجود است. استقلال با اين بضاعت، نفرات، مربيان و مديران قادر است نياز احساسي جوانان و طرفداران خود را برطرف كند. هر بار كه اين تيم شكست مي خورد و يا در حد خود بازي نمي كند، احساسات اين قشر جريحه دار مي شود و به نوعي دچار سركوفت و تحقير مي شوند. اگر مسئولين تيم  استقلال به اين مسئله مهم آگاهند بايد سريعتر به فكر ترميم و تقويت تيم باشند. از استقلال بيش از اينها توقع  داريم و از مسئولين بيش از اينها.  روز جمعه تيم استقلال در مقابل سايپا به تساوي رسيد. جدا از اهميت نتيجه بازي كه در فوتبال مهم ترين فاكتور به حساب مي آيد، نوع و شيوه بازي نيز بسيار تعيين كننده  است. استقلال با وجود تمام يارگيريهاي صحيح و انتخاب بازيكنان موردنظر در بدست آوردن يك مهاجم نوك، يك هافبك  بازيگردان و يك مدافع محوري به نتيجه نرسيده است.  استقلال در دوران انتقال به سر مي برد كه اين تحول و اين  پوست انداختن در تمامي ابعاد است. از نوع تيم داري گرفته  كه به مرز حرفه اي و پيشرفته اي رسيده است و همچنين  مربيگري و حتي تاكتيك تيمي.  استقلال با سكوموروخوف نشان داده كه گرفتارتاكتيك  ثابتي نيست كه بازيهاي جام حذفي، دوستانه و ليگ گواه اين  مدعاست اما در تمامي موارد اين تيم به وحدت تاكتيكي  نرسيده كه علت اصلي آن همان كمبودهاي محوري است.  يعني همان نكته اي كه پيروزي سال قبل آن را رعايت كرد.  پيروزي پيچيده بازي نمي كند اما با چهار نقطه اتكا عابدزاده، محمدخاني، استيلي و بزيك خطوط خود را عالي به  هم وصل كرده بود. استقلال در اين فصل اگر خواهان موفقيت  است بايد حداقل اين سه نقطه محوري خود را پيدا كند.  زرينچه توانايي اداره استقلال از نقطه آخر را دارد اما شرط به آن كه در درگيريها حضوري مستقيم داشته باشد وكمتر حرفه اي فكر كند و تمام نيروي خود را براي تيمي كه او را به نقطه اوج رساند صرف كند.  نگاهي دوباره به نحوه بازي زرينچه در ديدار استقلال و پيروزي در فينال جام حذفي و همين بازي استقلال و سايپا درسهاي بسياري به او و مربيانش خواهد داد.  در ميانه ميدان استقلال نياز به يك بازيكن مانند ستار همداني دارد. اگر همداني دست نيافتني شود اين تيم با استپانيان و داداش زاده مي تواند به خطوط سه گانه اش نظم  دهد.  اما در خط حمله شايد اگر استقلال بازيكني مثل علي دايي  داشت با اين حركتهاي نوين تاكتيكي قهرماني اش در جام  حذفي آسيا تثبيت شده بود. اما بايد با بضاعت كنوني ساخت.  استقلال بايد به موءمن زاده دست پيدا كند تا داراي يك نوك  مهاجم كلاسيك شود. حضور موءمن زاده در كنار علي لطيفي كه  خصوصيات منحصر به فردي دارد و بازي مجيدي در ميانه ميدان  به استقلال هويت تازه اي مي بخشد. 
